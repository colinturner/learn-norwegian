
Jo Nesbø
HODEJEGERNE
© 2008, 2010 H. Aschehoug & Co. (W. Nygaard), Oslo
www.aschehoug.no
Tilrettelagt for eBok av Type-it AS, Trondheim 2010
ISBN 978-82-03-19666-9
Prolog
En kollisjon mellom to kjøretøyer er enkel fysikk. Alt er overlatt
til tilfeldighetene, men alle tilfeldighetene kan forklares med
ligningen kraft ganger tid er lik masse ganger endring i
hastighet. Sett inn tilfeldighetene som tall for variablene og du
har en fortelling som er enkel, sann og nådeløs. Den forteller
for eksempel hva som skjer når et fullastet vogntog på tjuefem
tonn og med en fart på åtti kilometer i timen treffer en
personbil på atten hundre kilo med samme fart. Basert på
tilfeldighetene som handler om treffpunkt, karosserienes
beskaffenhet og legemenes vinkel i forhold til hverandre, finnes
det et utall varianter av denne fortellingen, men de har to klare
fellestrekk: De er tragedier. Og det er personbilen som er i
trøbbel.
Det er merkelig stille, jeg kan høre vinden puste i trærne og
elven som flytter vannet sitt. Armen min er lammet, og jeg
henger opp ned, klemt fast i kjøtt og stål. Over meg, fra dørken,
drypper det blod og bensin. Under meg, på det sjakkmønstrede
biltaket, ligger en neglesaks, en avrevet arm, to døde
mennesker og en åpen beautybag. Verden har ingen skjønnhet,
bare beauty. Den hvite dronningen er ødelagt, jeg er en
drapsmann, og ingen her inne puster. Ikke jeg heller. Derfor
skal jeg snart dø. Lukke øynene og gi opp. Det er deilig å gi
opp. Jeg vil ikke vente lenger nå. Og derfor haster det med å
fortelle denne fortellingen, denne varianten, denne historien
om legemenes vinkler i forhold til hverandre.
DEL I
FØRSTE INTERVJU
Kapittel 1
Kandidat
Kandidaten var vettskremt.
Han var iført rustning fra Gunnar Øye; grå Ermenegildo
Zegnadress, håndsydd skjorte fra Borelli og et burgunderrødt
slips med sædcellemønster, jeg tippet Cerruti 1881. Men
skoene var jeg sikker på; håndsydd Ferragamo. Jeg hadde hatt
et slikt par selv.
Papirene foran meg fortalte at kandidaten var væpnet med en
eksamen fra Norges Handelshøyskole i Bergen med snitt på
nesten syv, en periode på Stortinget for Høyre og en fireårs
suksesshistorie som leder for en norsk industribedrift i klassen
mellomstor.
Og likevel var Jeremias Lander vettskremt. Overleppen var
våt av svette.
Han løftet vannglasset sekretæren min hadde plassert på det
lave bordet mellom oss.
«Jeg vil gjerne …,» sa jeg, smilte. Ikke det åpne,
betingelsesløse smilet som inviterer en vilt fremmed inn i
varmen, ikke det useriøse. Men det høflige, semivarme smilet
som ifølge faglitteraturen signaliserer intervjuerens
profesjonalitet, objektivitet og analytiske tilnærmingsmåte. Det
er rett og slett intervjuerens fravær av følelsesmessig
engasjement som får kandidaten til å stole på hans integritet.
Og dermed vil kandidaten – ifølge faglitteraturen – også gi mer
nøktern, objektiv informasjon ettersom han er gitt en følelse av
at skuespill vil bli gjennomskuet, overdrivelser avslørt,
taktikkeri straffet. Men jeg smiler ikke slik på grunn av
faglitteraturen. For jeg driter i faglitteraturen, den er bunker
med ulik grad av kvalifisert bullshit, og alt jeg trenger er
Inbaud, Reid og Buckleys ni-trinns avhørsmodell. Nei, jeg
smiler slik fordi jeg er sånn; profesjonell, analytisk og uten
følelsesmessig engasjement. Jeg er hodejeger. Det er ikke
særlig vanskelig. Men jeg er konge på haugen.
«Jeg vil gjerne,» gjentok jeg. «At vi går videre med at du
forteller litt om livet ditt utenom jobben også.»
«Finnes det?» Latteren hans lå en halvannen tone høyere enn
den burde. Når man avleverer en såkalt tørr spøk i et
jobbintervju, er det dessuten uheldig å både le av den selv og
stirre på mottageren for å se om den går hjem.
«Jeg håper da det,» sa jeg, og latteren hans gikk over i
kremting. «Jeg tror ledelsen i denne bedriften legger vekt på at
den nye toppsjefen deres skal ha et balansert liv. De er ute etter
en som kan sitte noen år, en langdistansetype som kan
disponere løpet sitt. Ikke en som er utbrent etter fire år.»
Jeremias Lander nikket mens han svelget ned enda en
munnfull vann.
Han var anslagsvis fjorten centimeter høyere enn meg og tre
år eldre. Altså trettiåtte. Litt ung for jobben. Og han visste det,
det var derfor han hadde farget håret nesten umerkelig grått
ved tinningene. Jeg hadde sett det før. Jeg har sett alt før. Jeg
hadde sett kandidaten som var plaget med svette hender
komme med kalk i høyre jakkelomme og gi meg det tørreste,
hviteste håndtrykk. Landers hals lagde en ufrivillig klukkelyd.
Jeg noterte på intervjuguiden: MOTIVERT.
LØSNINGSORIENTERT.
«Du bor altså her i Oslo?» sa jeg.
Han nikket. «Skøyen.»
«Og gift med …» Jeg bladde i papirene hans og satte opp det
irriterte ansiktsuttrykket som får kandidatene til å skjønne at
jeg forventer at de tar initiativ.
«Camilla. Vi har vært gift i ti år. To barn. De går på skolen.»
«Og hvordan vil du karakterisere ekteskapet?» spurte jeg
uten å se opp. Jeg ga ham to lange sekunder og fortsatte da han
ennå ikke hadde fått samlet seg til et svar: «Tror du dere
fortsatt er gift etter at du i seks år har tilbrakt to tredjedeler av
ditt våkne liv på jobben?»
Jeg så opp. Forvirringen i blikket hans var som forventet. Jeg
hadde vært inkonsekvent. Balansert liv. Innsatskrav. Det hang
ikke i hop. Det gikk fire sekunder før han svarte. Som er minst
ett for mye: «Jeg håper da det.»
Trygt, trenet smil. Men ikke trenet nok. Ikke for meg. Han
hadde vendt mine egne ord mot meg, og jeg ville notert det som
et pluss om det hadde vært tilsiktet ironi. I dette tilfellet var det
dessverre bare den ubevisste etterapingen av ordene fra en
man betraktet som overlegen i status. DÅRLIG SELVBILDE,
noterte jeg. Og han «håpet», han visste ikke, ga ikke uttrykk for
visjoner, leste ikke i krystallkulen, viste ikke at han var på det
rene med at minstekravet til enhver leder er at han klarer å gi
inntrykk av å være clairvoyant.
INGEN IMPROVISATOR. IKKE KAOSPILOT.
«Jobber hun?»
«Ja. På et advokatkontor i sentrum.»
«Ni til fire hver dag?»
«Ja.»
«Og hvem blir hjemme om et av barna blir syke?»
«Hun. Men det er heldigvis svært sjeldent Niclas og Anders
er …»
«Så dere har ikke hushjelp eller andre som er hjemme på
dagtid?»
Han nølte slik kandidater gjør når de er usikre på hvilket svar
som er gunstigst. Likevel lyver de skuffende sjeldent. Jeremias
Lander ristet på hodet.
«Du ser ut som du holder deg i form, Lander?»
«Ja, jeg trener jevnlig.»
Ingen nøling denne gangen. Alle vet at bedrifter vil ha
toppledere som ikke ryker på et hjerteinfarkt i første motbakke.
«Løping og langrenn, kanskje?»
«Ja visst. Hele familien er glad i marka. Og vi har hytte på
Norefjell.»
«Nettopp. Hund også da.»
Han ristet på hodet.
«Ikke? Allergisk?»
Energisk risting på hodet. Jeg noterte: MANGLER KANSKJE
HUMOR.
Så lente jeg meg bakover i stolen og satte fingertuppene mot
hverandre. En overdrevent arrogant gest, selvfølgelig. Hva kan
jeg si? Jeg er sånn. «Hvor mye vil du si at renommeet ditt er
verdt, Lander? Og hvordan har du forsikret det?»
Han rynket den allerede svette pannen mens han anstrengte
seg for å skjønne. To sekunder, så sa han resignert:
«Hva mener du?»
Jeg sukket som om det burde være opplagt. Så meg rundt
som for å lete etter en pedagogisk allegori jeg ikke hadde brukt
tidligere. Og fant den som alltid før på veggen.
«Er du interessert i kunst, Lander?»
«Litt. Min kone er det, i alle fall.»
«Min også. Ser du det bildet jeg har der?» Jeg pekte på «Sara
gets undressed», et over to meter høyt bilde på lateks av en
kvinne i grønt skjørt som med korslagte armer er i ferd med å
dra en rød genser over hodet. «En gave fra min kone.
Kunstneren heter Julian Opie, og bildet er verdt en kvart million
kroner. Har du noe kunstverk i den prisklassen?»
«Ja, faktisk.»
«Gratulerer. Går det an å se på det hvor mye det er verdt?»
«Si det.»
«Ja, si det. Det bildet som henger der består av noen få
streker, kvinnens hode er en sirkel, en null uten ansikt, og
fargeleggingen er monoton og uten tekstur. Det er da også
laget på en datamaskin og kan trykkes opp i millioner ved et
enkelt tastetrykk.»
«Jøss.»
«Det eneste – og da mener jeg det eneste – som gjør bildet
verdt en kvart million, er kunstnerens renommé. Ryktet om at
han er bra, markedets tillit til at mannen er genial. For det er
vanskelig å sette fingeren på det geniale, umulig å vite sikkert.
Slik er det med ledere også, Lander.»
«Jeg skjønner. Renommé. Det handler om tilliten lederen
sprer.»
Jeg noterte: IKKE IDIOT.
«Nettopp,» fortsatte jeg. «Alt handler om renommé. Ikke bare
lederens lønning, men til og med selskapets børsverdi. Hva er
det for slags kunstverk du er i besittelse av, og hva er det
verdsatt til?»
«Det er et litografi av Edvard Munch. ’Brosjen’. Pris vet jeg
ikke, men ...»
Jeg sveivet utålmodig med hånden.
«Sist det gikk på en auksjon, var prisen rundt tre hundre og
femti tusen,» sa han.
«Og hvordan har dere sikret denne verdigjenstanden mot
tyveri?»
«Huset har et bra alarmsystem,» sa han. «Tripolis. Alle i
nabolaget bruker dem.»
«Tripolis er gode, men dyre, jeg bruker dem selv,» sa jeg.
«Omtrent åtte tusen i året. Hvor mye har du investert i
sikkerheten rundt ditt personlige renommé?»
«Hva mener du?»
«Tjue tusen? Ti tusen? Mindre?»
Han trakk på skuldrene.
«Ikke ett rødt øre,» sa jeg. «Du har en CV og en karriere her
som er verdt ti ganger det bildet du snakker om. I året. Likevel
har du ingen til å bevokte den, ingen vaktmester. Fordi du tror
at det ikke er nødvendig. Du tror at dine resultater med
selskapet du leder, skal tale for seg. Ikke sant?»
Lander svarte ikke.
«Vel,» sa jeg, lente meg frem og senket stemmen som om jeg
skulle fortelle ham en hemmelighet. «Slik er det ikke.
Resultater er Opie-bilder; noen enkle streker pluss noen nuller
uten ansikt. Bilder er ingenting, renommé er alt. Og det er det
vi kan tilby.»
«Renommé?»
«Du sitter her foran meg som én av seks gode kandidater til
en lederjobb. Jeg tror ikke du vil få den. Fordi du mangler
renommé til en slik jobb.»
Munnen hans åpnet seg som til en protest. Som aldri kom. Jeg
kastet meg tilbake i den høyryggede stolen som skrek til.
«Herregud, mann, du har søkt på denne jobben! Det du skulle
gjort, var å få en stråmann til å tipse oss om deg, og latt som du
ikke visste om det når vi hadde kontaktet deg. En toppleder
skal headhuntes, ikke komme ferdig skutt og partert.»
Jeg så det hadde den tilsiktede virkning. Han var dypt rystet.
Dette var ikke den vanlige intervjuguiden, dette var ikke Cuté,
Disc eller noen av de andre stupide, ubrukelige
spørreskjemaene klekket ut av mer eller mindre tonedøve
psykologer og human resources-spesialister som selv ikke
hadde noen. Jeg senket stemmen igjen.
«Jeg håper din kone ikke blir for skuffet når du forteller
henne dette i ettermiddag. At drømmejobben glapp. At det blir
karrieremessig stand-by i år også. Som i fjor …»
Han rykket til i stolen. Fulltreffer. Selvfølgelig. For dette var
Roger Brown i aksjon, den største stjernen på
rekrutteringshimmelen akkurat nå.
«I … i fjor?»
«Ja, stemmer ikke det? Du søkte sjefsjobben i Denja. Majones
og leverpostei, var det deg?»
«Jeg trodde den slags var konfidensielt,» sa Jeremias Lander
spakt.
«Og det er det. Men min jobb er å kartlegge. Så jeg
kartlegger. Med de metoder jeg har til rådighet. Det er dumt å
søke på jobber man ikke får, særlig i din posisjon, Lander.»
«Min posisjon?»
«Papirene dine, jobbresultatene, testene og det personlige
inntrykket jeg får av deg, forteller meg at du har det som skal
til. Alt du mangler er renommé. Og grunnpilaren når man
bygger opp renommé, er eksklusivitet. Å søke på jobber i hytt
og pine undergraver eksklusiviteten. Du er en leder som ikke
ser etter utfordringer, men utfordringen. Den ene jobben. Og
den skal du bli tilbudt. På et sølvfat.»
«Skal jeg?» sa han og prøvde det kjekke, skjeve smilet igjen.
Det virket ikke lenger.
«Jeg vil gjerne ha deg i vår stall. Du skal ikke søke flere
jobber. Du skal ikke takke ja når andre rekrutteringsfirmaer
ringer deg med tilsynelatende fristende tilbud. Du skal holde
deg til oss. Være eksklusiv. La oss bygge deg et renommé. Og
vokte det. La oss være for ditt renommé det Tripolis er for
huset ditt. Innen to år kommer du hjem til din kone med en
fetere jobb enn den vi snakker om nå. Og det er et løfte.»
Jeremias Lander strøk tommel og pekefinger langs sine
omhyggelig nybarberte kjever. «Hm. Dette tok en noe annen
retning enn jeg hadde tenkt.»
Nederlaget hadde gjort ham roligere. Jeg lente meg frem mot
ham. Åpnet armene. Holdt håndflatene opp. Søkte blikket hans.
Forskning har bevist at syttiåtte prosent av førsteinntrykket i en
intervjusituasjon er basert på kroppsspråket og bare åtte
prosent på hva du faktisk sier. Resten handler om klær, odør fra
armhuler og munn, hva du har hengende på veggene. Jeg
hadde et fantastisk kroppsspråk. Og akkurat nå formulerte det
åpenhet og tillit. Endelig inviterte jeg ham inn i varmen.
«Hør her, Lander. Kundens styreformann og økonomisjef
kommer hit i morgen for å treffe en av kandidatene. Jeg vil at
de skal treffe deg også. Passer klokka tolv?»
«Utmerket.» Han hadde svart uten å late som han måtte
konferere med noen kalender. Jeg likte ham straks bedre.
«Jeg vil at du skal høre etter hva de har å si og deretter skal
du høflig redegjøre for hvorfor du ikke lenger er interessert,
forklare at dette ikke er utfordringen du ser etter og ønske dem
lykke til.»
Jeremias Lander la hodet på skakke. «Å hoppe av sånn, vil
ikke det bli oppfattet som useriøst?»
«Det vil bli oppfattet som ambisiøst,» sa jeg. «Du vil bli
oppfattet som en som kjenner sin egen verdi. En person hvis
tjenester er eksklusive. Og det er starten på den historien som
vi kaller …» Jeg sveivet med hånden.
Han smilte: «Renommé?»
«Renommé. Har vi en avtale?»
«Innen to år.»
«Jeg garanterer.»
«Og hvordan kan du garantere det?»
Jeg noterte. KOMMER FORT PÅ OFFENSIVEN IGJEN.
«Fordi jeg kommer til å anbefale deg til en av de stillingene
jeg snakker om.»
«Og hva så? Det er ikke du som tar beslutningen.»
Jeg lukket øynene halvt igjen. Det var et ansiktsuttrykk som
fikk min kone, Diana, til å tenke på en doven løve, en mett
hersker. Jeg likte det.
«Min anbefaling er kundens beslutning, Lander.»
«Hva mener du?»
«På samme måte som du aldri mer skal søke på en jobb du
ikke vet du vil få, har jeg aldri gitt en anbefaling som kunden
ikke har fulgt.»
«Virkelig? Aldri?»
«Ikke som noen husker. Hvis jeg ikke er hundre prosent
sikker på at kunden vil følge min anbefaling, anbefaler jeg
ingen og lar heller oppdraget gå til en av konkurrentene. Selv
om jeg har tre glimrende kandidater og er nitti prosent sikker.»
«Hvorfor det?»
Jeg smilte. «Svaret begynner på r. Hele min karriere er
bygget på det.»
Lander ristet på hodet og lo. «De sier at du er rå, Brown. Nå
skjønner jeg hva de mener.»
Jeg smilte og reiste meg. «Og nå foreslår jeg at du går hjem
og forteller din vakre kone at du vil takke nei til denne jobben
fordi du har bestemt deg for å sikte høyere. Jeg tipper du kan
se frem til en hyggelig kveld.»
«Hvorfor gjør du dette for meg, Brown?»
«Fordi provisjonen arbeidsgiveren din vil betale til oss er en
tredjedel av ditt første års bruttolønn. Visste du at Rembrandt
pleide å gå på auksjoner for å by opp prisen på sine egne
bilder? Hvorfor skulle jeg selge deg for to millioner i året når vi
med litt renommébygging kan selge deg for fem? Alt vi
forlanger, er at du holder deg til oss. Har vi en avtale?» Jeg
rakte frem hånden.
Han grep den begjærlig. «Jeg har en følelse av at dette var en
lønnsom samtale, Brown.»
«Tilsluttes,» sa jeg og minnet meg selv om å gi ham et par tips
om riktig håndtrykksteknikk før han møtte kunden.
Ferdinand gled inn på kontoret mitt rett etter at Jeremias
Lander hadde forlatt det.
«Argh,» sa han og skar en grimase mens han viftet med
hånden. «Eau de camouflage».
Jeg nikket mens jeg åpnet vinduet for å lufte ut. Det
Ferdinand mente, var at kandidaten hadde parfymert seg vel
sterkt for å overdøve den nervøse svettingen som fyller
avhørsrommene i denne bransjen.
«Men det var i alle fall Clive Christian,» sa jeg. «Kjøpt av
kona. Akkurat som dressen, skoene, skjorta og slipset. Og det
var hennes idé å farge tinningene hans grå.»
«Hvordan vet du det?» Ferdinand slo seg ned i stolen Lander
hadde sittet i, men spratt opp igjen med vemmelse i ansiktet da
han kjente den klamme kroppsvarmen som fortsatt satt i
trekket.
«Han ble hvit som et laken da jeg trykket på kone-knappen,»
svarte jeg. «Jeg fortalte hvor skuffet hun kom til å bli når han
fortalte at jobben ikke ville bli hans.»
«Kone-knappen! Hvor er det du tar det fra, Roger?»
Ferdinand hadde slått seg ned i en av de andre stolene, lagt
beina på bordet, en ganske rimelig kopi av Noguchis kaffebord,
og tatt en appelsin som han skrellet mens en nesten usynlig
dusj sto opp og la seg på den nystrøkne skjorta hans. Ferdinand
var utrolig uvøren til å være homoseksuell. Og utrolig
homoseksuell til å være hodejeger.
«Inbaud, Reid og Buckley,» sa jeg.
«Du har sagt det før,» sa Ferdinand. «Men nøyaktig hva er
det? Er det bedre enn Cuté?»
Jeg lo. «Det er FBIs nitrinns avhørsmodell, Ferdinand. Det er
et maskingevær i en verden av spretterter, et verktøy som gjør
vei i vellinga, som ikke tar fanger, men gir raske, håndfaste
resultater.»
«Og akkurat hvilke resultater er det, Roger?»
Jeg visste hva Ferdinand var ute etter, og det var greit. Han
ville finne ut hvilken edge det var jeg hadde, hva som gjorde at
jeg var den beste og han – foreløpig – ikke var det. Og jeg ga
ham det han trengte for å greie det. Fordi det er slik reglene er,
man deler kunnskap. Og fordi han aldri ville bli bedre enn meg,
fordi han for evig og alltid ville stille med skjorter som stinket
citrus og lure på om noen hadde en modell, en metode, en
hemmelighet som var bedre enn hans.
«Underkastelse,» svarte jeg. «Tilståelse. Sannhet. Den bygger
på veldig enkle prinsipper.»
«Som hva?»
«Som at du begynner med å spørre ut den mistenkte om
familien.»
«Pøh,» sa Ferdinand. «Det gjør jeg òg. Det får dem til å føle
seg trygge når de kan snakke om noe de kjenner til, noe nært.
Pluss at det åpner dem opp.»
«Nettopp. Men det gjør deg også i stand til å kartlegge deres
svake punkter. Deres akilleshæl. Som du vil få bruk for senere i
avhøret.»
«Æsj, for en terminologi!»
«Senere i avhøret, når dere skal snakke om det som er vondt,
det som har skjedd, drapet han er mistenkt for, det som får ham
til å føle seg ensom og forlatt av alle, som får ham til å ville
gjemme seg, sørger du for å ha plassert en tørkerull på bordet
akkurat så langt unna den mistenkte at han ikke når den.»
«Hvorfor det?»
«Fordi avhøret er kommet til sitt naturlige crescendo og tiden
er kommet for at du skal trykke på følelsesknappen. Du skal
spørre hva barna hans vil tenke når de får høre at far er en
drapsmann. Og så, når tårene veller opp i øynene hans, skal du
rekke ham tørkerullen. Du skal være den som skjønner, den
som vil hjelpe, den han kan betro seg til om alt som er vondt.
Om det dumme, dumme drapet som bare skjedde, nærmest av
seg selv.»
«Drap? Jeg skjønner søren ikke hva du mener, jeg altså. Vi
rekrutterer folk, gjør vi ikke? Vi prøver ikke å få dem dømt for
mord.»
«Jeg gjør det,» sa jeg og grep jakka som hang over
kontorstolen. «Og det er derfor jeg er byens beste hodejeger.
Forresten setter jeg deg opp på intervjuet med Lander og
kunden i morgen klokka tolv.»
«Meg?»
Jeg gikk ut gjennom døra og bortover korridoren med
Ferdinand trippende etter mens vi passerte de tjuefem andre
kontorene som utgjorde Alfa, et mellomstort
rekrutteringsselskap som hadde overlevd i femten år, og leverte
årsresultater mellom femten og tjue millioner, som etter en
altfor beskjeden bonusutbetaling til de beste av oss, gikk i
lomma på eieren i Stockholm.
«Piece of cake. Opplysningene ligger på filen. OK?»
«OK,» sa Ferdinand. «På én betingelse.»
«Betingelse? Det er jeg som gjør deg en tjeneste.»
«Vernissasjen din kone skal ha på galleriet i kveld …»
«Hva med den?»
«Kan jeg komme?»
«Er du invitert?»
«Det er akkurat det. Er jeg?»
«Neppe.»
Ferdinand bråstoppet og forsvant ut av synsfeltet. Jeg
fortsatte og visste at han sto der med hengende armer og så
etter meg mens han tenkte at han heller ikke denne gang skulle
få skåle i musserende vin med Oslos jet-settere, nattdronninger,
kjendiser og pengefolk, ikke få ta del i den smule glamour som
omga Dianas vernissasjer, ikke få knytte kontakter med
potensielle kandidater til stilling, seng eller annet syndig
samkvem. Stakkar.
«Roger?» Det var jentungen bak resepsjonsdisken. «To
telefoner. Den ene …»
«Ikke nå, Oda,» sa jeg uten å stoppe. «Jeg blir ute tre kvarter.
Ikke ta beskjeder.»
«Men …»
«De ringer tilbake hvis det er viktig.»
Pen jente, men hun trengte fortsatt litt opplæring, Oda. Eller
var det Ida?
Kapittel 2
Tertiærnæring
Den friske saltsmaken av eksos i høstluften ga meg
assosiasjoner til hav, oljeutvinning og brutto nasjonalprodukt.
Det skrå sollyset blinket i glass på kontorbygningene, som
kastet skarpe og rektangulære skygger på det som en gang
hadde vært en industritomt. Nå var det en slags bydel med
altfor dyre butikker, altfor dyre leiligheter og altfor dyre
kontorer for altfor dyre konsulenter. Jeg kunne se tre
treningssentra fra der jeg sto, alle fullbooket fra morgen til
kveld. En ung fyr i Corneliani-dress og nerdekule briller hilste
ærbødig på meg idet vi passerte hverandre, og jeg nikket nådig
tilbake. Jeg ante ikke hvem han var, visste bare at han
nødvendigvis måtte være fra et annet rekrutteringsbyrå.
Edward W. Kelley, kanskje? Ingen andre enn hodejegere hilser
med ærbødighet på en hodejeger. Eller for å si det kort: Ingen
andre hilser, de vet ikke hvem jeg er. For det første har jeg
begrenset sosial omgang utenom med min kone Diana. For det
andre jobber jeg i et firma som – akkurat som Kelley – tilhører
de eksklusive, de som unngår medias søkelys, de du tror du
aldri har hørt om før du er kvalifisert for en av toppstillingene i
dette landet, og en dag får en telefon fra oss og det ringer en
klokke et sted, Alfa, hvor er det du har hørt det navnet? Var det
på et ledermøte i konsernet, i forbindelse med utnevnelsen av
en ny divisjonsdirektør? Så du har hørt om oss likevel. Men du
vet ingenting. For diskresjon er vår viktigste dyd. Og vår
eneste. For det meste er selvfølgelig ljug fra nederste hylle, som
for eksempel når du hører meg runde av det andre intervjuet
med mitt faste mantra: «Du er mannen jeg har vært på utkikk
etter til denne jobben. En jobb som jeg ikke bare tror, men vet
at du er perfekt til. Og det betyr at jobben er perfekt til deg.
Tro meg.»
Vel. Ikke tro meg.
Jo, jeg tippet på Kelley. Eller Amrop. Med den dressen var han
i hvert fall ikke fra en av de store, ukule, ikke-eksklusive som
Manpower eller Adecco. Men heller ikke fra en av de mikrosmå,
kule som Hopeland, da hadde jeg visst hvem han var. Kunne
selvfølgelig være fra en av de store, mellomkule som Mercuri
Urval eller Delphi eller små, ukule, navnløse, de som
rekrutterer til mellomledersjiktet og bare av og til får lov til å
konkurrere med oss store gutta. Og taper og vender tilbake til
å finne butikksjefer og økonomisjefer. Og som hilser ærbødig på
sånne som meg og håper at vi en dag vil huske dem og tilby
dem jobb hos oss.
Det finnes ingen offisielle rankinglister for hodejegere, ingen
omdømmeundersøkelser som i meglerbransjen eller
bransjefester med priser til årets guruer som i TV- og
reklamebransjen. Men vi vet. Vet hvem som er konge på
haugen, hvem som er utfordrere, hvem som står for fall.
Bragder skjer i det stille, begravelser i det dødsstille. Men fyren
som akkurat hadde hilst på meg, visste at jeg var Roger Brown,
hodejegeren som aldri har innstilt en kandidat til en jobb han
ikke har fått, som om nødvendig manipulerer, tvinger, brekker
og stanger kandidaten inn, som har kunder som blindt stoler på
hans vurderingsevne, som uten å nøle legger selskapets
skjebne i hans – og bare hans – hender. For å si det sånn: Det
var ikke Oslo Havnevesen som ansatte ny trafikksjef i fjor, det
var ikke AVIS som ansatte Skandinavia-sjefen og det var
definitivt ikke kommunestyret som ansatte ledere for
kraftverket i Sirdal. Det var meg.
Jeg bestemte meg for å notere meg fyren. BRA DRESS. VET
HVEM HAN SKAL VISE RESPEKT.
Jeg ringte Ove fra en telefonautomat ved siden av
Narvesenkiosken mens jeg sjekket mobiltelefonen. Åtte
beskjeder. Jeg slettet dem.
«Vi har en kandidat,» sa jeg da Ove endelig svarte. «Jeremias
Lander, Monolitveien.»
«Skal jeg sjekke om vi har ham?»
«Nei, jeg vet dere har ham. Han er innkalt til andreintervju i
morgen. Tolv til to. Tolv null null. Gi meg én time. Notert?»
«Jepp. Noe mer?»
«Nøkler. Sushi & Coffee om tjue minutter?»
«En halv time.»
Jeg ruslet nedover den brolagte gata mot Sushi & Coffee.
Grunnen til at de har valgt et veidekke som både bråker mer,
forurenser mer og dessuten er dyrere enn vanlig asfalt, er
antagelig behovet for idyll, lengselen etter noe opprinnelig, noe
bestandig og ekte. Mer ekte enn dette i alle fall, denne kulissen
av en bydel hvor det en gang var blitt skapt ting i ansikts sved,
produkter født av fresende ild og tunge hammerslag. Ekkoet
var espressomaskinenes during og treningssentrenes klang av
jern mot jern. For dette var tertiærnæringens triumf over
industriarbeideren, designets triumf over bolignøden,
fiksjonens triumf over virkeligheten. Og jeg liker det.
Jeg kikket på diamantøredobbene jeg hadde sett i vinduet hos
gullsmeden vis-à-vis Sushi & Coffee. De ville være perfekte for
Dianas ører. Og de ville være katastrofe for min økonomi. Jeg
slo det fra meg, krysset gata og gikk inn gjennom døra til stedet
som i navnet tilbereder sushi, men i gavnet serverer død fisk.
Kaffen deres var det imidlertid ikke noe å si på. Det var halvfullt
der inne. Slanke, nymosjonerte og platinablonde kvinner,
fortsatt i treningstøyet fordi det ikke kunne falle dem inn å
dusje på et treningssenter i påsyn av andre. Merkelig i grunnen
siden de hadde brukt en formue på disse kroppene som også
feiret fiksjonens triumf. De tilhørte også tertiærnæringen,
nærmere bestemt tjenerstaben som tjente rike ektemenn.
Hadde disse kvinnene enda vært uintelligente, men de hadde
studert jus, informatikk og kunsthistorie som en del av
skjønnhetspleien, hadde latt samfunnet finansiere år på
universitetet bare for å ende som overkvalifiserte,
hjemmeværende lekesaker som satt her og utvekslet betroelser
om hvordan man holder sine sugardaddies passe fornøyd, passe
sjalu og passe på tuppa. Til de endelig får lenket ham fast med
barn. Og etter barn er alt selvfølgelig forandret, maktbalansen
snudd opp ned og mannen kastrert og i sjakk matt. Barn ...
«Dobbel cortado,» sa jeg og satte meg opp på en av stolene
ved bardisken.
Jeg betraktet kvinnene fornøyd i speilet. Jeg var en heldig
mann. Så annerledes Diana var enn disse smarte, tanketomme
parasittene. Hun hadde alt jeg ikke hadde. Omsorg. Empati.
Lojalitet. Høyde. Kort sagt; hun var en skjønn sjel i et skjønt
legeme. Men skjønnheten hennes var ikke av det perfekte
slaget, til det var proporsjonene for spesielle. Diana var tegnet i
mangastil, som disse japanske, dukkeaktige tegneseriefigurene.
Hun hadde et lite ansikt med bitte liten, smal munn, liten nese
og store, litt forundrede øyne som kunne ha en tendens til å
bule når hun var trett. Men i mine øyne var det nettopp
avvikene fra normen som fikk skjønnheten til å stå frem, gjorde
den slående. Så hva var det som hadde fått henne til å velge
meg? En sjåførsønn, en litt over middels begavet
økonomistudent med litt under middels utsikter og godt under
middels høyde. For femti år siden ville ikke én sekstiåtte
kvalifisert meg for betegnelsen kort, i hvert fall ikke i Europa
generelt. Og leser en litt antropometrisk historie, vil en finne at
for bare hundre år siden var nettopp én sekstiåtte
gjennomsnittshøyden i Norge. Men utviklingen hadde gått i min
disfavør.
Én ting var at hun i et øyeblikks sinnsforvirring hadde valgt
meg, det ubegripelige var at en kvinne som Diana – som kunne
få absolutt hvem hun ville – hver dag våknet opp og ville ha meg
en dag til. Hva slags mystisk blindhet var det som gjorde det
umulig for henne å se min ynkelighet, min svikefulle natur, min
veikhet når jeg møtte motstand, min stupide ondskap når jeg
møtte stupid ondskap? Ville hun ikke se? Eller var det bare slu
dyktighet fra min side som gjorde at mitt egentlige jeg hadde
havnet i denne kjærlighetens velsignede dødvinkel? Og så var
det selvfølgelig barnet jeg inntil videre hadde nektet henne.
Hva slags makt var det jeg egentlig hadde over denne engelen i
menneskeform? Ifølge Diana hadde jeg fortryllet henne fra
første gang vi møttes med min selvmotsigende blanding av
arroganse og selvironi. Det var under en nordisk studentaften i
London, og mitt førsteinntrykk av Diana hadde vært at hun var
nettopp som en av disse som satt her; en blond, nordisk
skjønnhet fra Oslo vest som studerte kunsthistorie i en
verdensmetropol, som gjorde noen modelloppdrag innimellom,
var mot krig og fattigdom, og likte fest og alt som var gøy. Det
hadde tatt tre timer og et halvt dusin Guinness før jeg skjønte
at jeg hadde tatt feil. For det første var hun oppriktig
interessert i kunst, nesten inntil det nerdete. For det andre
greide hun å artikulere sin frustrasjon over å være del av et
system som iverksatte kriger mot folk som ikke ønsket å være
del av den vestlige kapitalismen. Det var Diana som hadde
forklart meg det faktum at I-lands utbytting av U-land minus Uhjelp,
gikk og alltid hadde gått i pluss. For det tredje hadde hun
sans for humor, min humor, noe som er en forutsetning for at
fyrer som meg skal få seg damer på over én sytti. Og for det
fjerde – og dette var utvilsomt det som avgjorde saken for meg
– hun var dårlig i språk og god i logisk tenkning. Hun snakket et
mildt sagt klønete engelsk, og hun hadde leende fortalt at det
ikke engang hadde falt henne inn å prøve seg på fransk eller
spansk. Så jeg hadde spurt om hun kanskje hadde en maskulin
hjerne og likte matte. Hun hadde bare trukket på skuldrene,
men jeg hadde ikke gitt meg og fortalt om jobbintervjutestene
på Microsoft, hvor kandidatene ble gitt en bestemt logisk
problemstilling over bordet.
«Poenget er like mye å se hvordan kandidaten tar
utfordringen, som å se om de greier å løse den.»
«Kom igjen,» sa hun.
«Primtall …»
«Vent! Hva er primtall igjen?»
«Tall som ikke kan deles på andre tall enn seg selv og én.»
«Å ja.» Hun hadde fremdeles ikke fått det fjerne blikket som
kvinner gjerne får når tall introduseres i samtalen, og jeg
fortsatte:
«Primtall er ofte to påfølgende oddetall. Som elleve og
tretten. Sytten og nitten. Tjueni og trettién. Skjønner?»
«Skjønner.»
«Finnes det eksempler på at tre påfølgende oddetall kan
være primtall?»
«Selvfølgelig ikke,» sa hun og løftet ølglasset til munnen.
«Å? Hvorfor ikke?»
«Tror du jeg er dum? I en tallrekke på fem påfølgende tall må
nødvendigvis ett av oddetallene være delelig med tre. Gå
videre.»
«Videre?»
«Ja, hva er det logiske problemet?» Hun hadde tatt en dyp
slurk av ølglasset og sett på meg med oppriktig,
forventningsfull nysgjerrighet. På Microsoft ble kandidatene
gitt tre minutter til å føre det beviset hun hadde gitt meg på tre
sekunder. I gjennomsnitt var det fem av hundre som greide det.
Og jeg tror det var akkurat da jeg ble forelsket i henne. Jeg
husker i hvert fall at jeg hadde notert på servietten min:
ANSATT.
Og jeg hadde visst at jeg måtte få henne forelsket i meg nå
mens vi satt der, at idet jeg reiste meg, ville fortryllelsen være
brutt. Så jeg hadde snakket. Og snakket. Jeg hadde snakket
meg opp til én åttifem. Jeg kan det å snakke. Men hun hadde
avbrutt meg da jeg var på mitt beste:
«Liker du fotball?»
«Gj... gjør du?» spurte jeg overrumplet.
«QPR spiller i ligacupen mot Arsenal i morgen. Interessert?»
«Ja visst,» sa jeg. Og mente selvfølgelig i henne, fotball er
meg revnende likegyldig.
Hun hadde hatt et blåstripete skjerf på seg og skreket seg
hes i den londonske høsttåken på Loftus Road mens det lille,
fattige laget hennes, Queens Park Rangers, var blitt
svinebanket av storebror Arsenal. Jeg hadde fascinert studert
det lidenskapelige ansiktet hennes og ikke fått med meg annet
av kampen enn at Arsenal hadde flotte hvite og røde drakter,
mens QPR hadde blå tverrstriper på hvit bunn som fikk
spillerne til å se ut som løpende sukkerstenger.
I pausen hadde jeg spurt hvorfor hun ikke hadde valgt seg et
stort vinnerlag som Arsenal i stedet for en komisk smårolling
som QPR.
«Fordi de trenger meg,» hadde hun svart. Alvorlig. De
trenger meg. Jeg ante en visdom jeg slett ikke fattet i de
ordene. Så hadde hun ledd den der lett gurglende latteren sin
og tømt plastbegeret med øl. «De er som en hjelpeløs baby. Se
på dem. De er så søte.»
«I babykostymer,» sa jeg. «Så. La de små komme til meg, det
er livsmottoet ditt?»
«Hm,» hadde hun svart, lagt hodet på skakke og sett ned på
meg med et bredt smil: «Det kan kanskje bli det.»
Og vi hadde ledd. Høyt og befriende.
Jeg husker ikke resultatet av kampen. Eller, jo, det gjør jeg; et
kyss utenfor et strengt pikepensjonat i murstein i Shepherd’s
Bush. Og en ensom, søvnløs natt med ville, våkne drømmer.
Ti dager senere så jeg ned i ansiktet hennes i det flakkende
skinnet fra et stearinlys stukket ned i en vinflaske på nattbordet
hennes. Vi elsket for første gang, og øynene hennes var lukket,
blodåren i pannen sto ut og ansiktsuttrykket skiftet mellom
sinne og smerte mens hoftebeina hennes rasende slo mot mine.
Samme lidenskapen som når hun hadde sett sitt QPR ryke ut av
ligacupen. Etterpå sa hun at hun elsket håret mitt. Det var et
refreng fra livet mitt, likevel var det som jeg hørte det for første
gang.
Det hadde gått seks måneder før jeg hadde fortalt henne at
når faren min jobbet i diplomatiet, betydde ikke det
nødvendigvis som diplomat.
«Sjåfør,» hadde hun gjentatt, dratt hodet mitt ned og kysset
det. «Betyr det at han får låne ambassadørens limousin til å
kjøre oss fra kirken?»
Jeg hadde ikke svart, men våren etter giftet vi oss med mer
prakt enn pomp i St. Patrick’s Church i Hammersmith.
Fraværet av pomp skyldtes at jeg hadde overtalt Diana til et
bryllup uten slekt og venner. Uten far. Bare oss, rene og
uskyldige. Prakten sto Diana for, hun strålte som to soler og en
måne. Tilfeldighetene ville ha det til at QPR samme ettermiddag
rykket opp, og taxien sneglet seg hjem til hybelen hennes i
Shepherd’s Bush gjennom et feirende opptog av
sukkerstangmønstrede faner og flagg. Alt var fryd og gammen.
Det var først da vi hadde flyttet tilbake til Oslo at Diana første
gang hadde nevnt barn.
Jeg så på klokka. Ove skulle være her nå. Jeg løftet blikket
mitt opp på speilet over baren og møtte en av de blonde
kvinnenes. Blikkene våre forble i den andres akkurat lenge nok
til at vi kunne misforstå, om vi ville. Pornopen, godt
kirurgarbeid. Jeg ville ikke. Så blikket mitt gled videre. Det var
nemlig akkurat slik mitt ene, skammelige eventyr hadde
begynt; med et litt for langt blikk. Første akt hadde vært i
galleriet. Andre akt her på Sushi & Coffee. Tredje akt i en liten
leilighet i Eilert Sundts gate. Men Lotte var nå et avsluttet
kapittel, og det skulle aldri, aldri skje igjen. Blikket mitt
fortsatte rundt lokalet og stoppet.
Ove satt ved bordet rett innenfor utgangsdøra.
Tilsynelatende leste han i Dagens Næringsliv. En komisk
tanke i seg selv. Ove Kjikerud var ikke bare totalt uinteressert i
aksjekurser og det meste av hva som foregikk i det såkalte
samfunnet, han kunne knapt nok lese. Eller skrive. Jeg husker
fremdeles søknaden hans til stillingen som vaktleder, den hadde
inneholdt så mange stavefeil at jeg hadde ledd hjertelig.
Jeg skled ned av krakken og gikk bort til bordet hans. Han
hadde brettet sammen Dagens Næringsliv, og jeg nikket mot
avisa. Han smilte kort for å vise at den var ledig. Jeg tok avisa
uten et ord og gikk tilbake til plassen min ved disken. Ett minutt
senere hørte jeg det gå i utgangsdøra, og da jeg kikket i speilet
igjen, var Ove Kjikerud borte. Jeg bladde om til sidene for
aksjekurser, lukket hånda diskré om nøkkelen som lå der, og lot
den gli ned i jakkelomma.
Da jeg kom tilbake til kontoret, ventet det seks SMS-er på
mobiltelefonen. Jeg slettet fem av dem uten å lese dem og åpnet
den fra Diana:
Husk vernissasjen i kveld, elskede, du er min lykkemaskot.
Hun hadde lagt inn en smiley med solbriller, en av finessene
på Prada-telefonen jeg hadde gitt henne til 32-årsdagen i
sommer. «Det jeg ønsket meg aller mest!» hadde hun sagt da
hun åpnet presangen. Men vi visste begge hva hun ønsket seg
aller mest. Og som jeg altså ikke ville gi henne. Likevel hadde
hun løyet og kysset meg. Hva mer kan man forlange av en
kvinne?
Kapittel 3
Vernissasje
Én sekstiåtte. Jeg trenger ikke en hjernedød psykolog til å
fortelle meg at det må kompenseres, at fysisk litenhet er en
drivkraft for å utrette ting. En overraskende stor del av verdens
store skaperverk er som kjent laget av små menn. Vi har
underlagt oss imperier, tenkt de smarteste tankene, nedlagt de
vakreste kvinnene på filmlerretet, kort sagt alltid vært på
utkikk etter de største platåskoene. Mange idioter har
oppdaget at noen blinde mennesker er gode musikere og at
noen autister kan regne kvadratrøtter i hodet, og dette har
ledet dem til å konkludere med at alle handikap er en skjult
velsignelse. For det første er det sprøyt. For det andre er jeg
tross alt ikke en dverg, bare litt under gjennomsnittlig høy. For
det tredje har over sytti prosent av mennesker i de høyeste
sjefsstillinger en høyde på over gjennomsnittet i sitt land.
Høyde er også positivt korrelert med intelligens, inntekt og
best-likt-undersøkelser. Når jeg innstiller noen til en toppstilling
i næringslivet, er høyde et av mine viktigste kriterier. Høyde
inngir respekt, tillit og autoritet. Høye mennesker er synlige, de
kan ikke gjemme seg, de er master, blåst rene for uhumskheter,
de må stå for det de er. Korte mennesker beveger seg i
bunngrumset, de har en skjult plan, en agenda som handler om
at de er korte.
Selvfølgelig er det noe vrøvl, men når jeg innstiller en
kandidat til en jobb, gjør jeg det ikke fordi vedkommende er
den som vil gjøre jobben best, men fordi han er den kunden
kommer til å ansette. Jeg bringer dem et hode som er godt nok,
plassert på den kroppen de vil ha. Det første er de ikke
kvalifisert til å mene noe om, det andre kan de se med egne
øyne. Som de søkkrike, såkalte kunstkjennerne på Dianas
vernissasjer; de er ikke kvalifisert til å mene noe om portrettet,
men er i stand til å lese kunstnerens signatur. Verden er full av
mennesker som betaler i dyre dommer for dårlige bilder av
gode kunstnere. Og middelmådige hoder på høye kropper.
Jeg styrte min nye Volvo S80 gjennom svingene på veien som
klatret opp mot vårt vakre og litt for dyre hjem på Voksenkollen.
Jeg kjøpte det fordi Diana fikk dette lidende ansiktsuttrykket da
vi var på visningen. Blodåren i pannen som pleide å utvide seg
når vi elsket, hadde stått blå og dirrende over de
mandelformede øynene. Hun hadde ført høyre hånd opp og lagt
det korte, fine, halmfargede håret bak høyre øre som for å høre
bedre, for å lytte seg fram til om øynene hadde rett; at dette
var huset hun hadde lett etter. Og uten at hun behøvde å si ett
ord, visste jeg at det var det. Og selv da gløden sluknet i øynene
hennes da megleren fortalte oss at de allerede hadde fått inn et
bud på én og en halv million over prisantydning, visste jeg at
jeg måtte kjøpe det til henne. Fordi dette var den eneste
offergaven som kunne gjøre det godt igjen etter at jeg hadde
snakket henne fra å få det barnet. Jeg husker ikke lenger
nøyaktig argumentene jeg hadde brukt for abort, bare at ingen
av dem hadde vært sannheten. Som var at selv om vi var to
mennesker på tre hundre og tjue rådyre kvadratmeter, var det
ikke plass til et barn. Det vil si; ikke plass til et barn og meg. For
jeg kjente Diana. Hun var, i motsetning til meg, perverst
monogam. Jeg ville hatet det barnet fra dag én. Så i stedet
hadde jeg gitt henne en ny start. Et hjem. Og et galleri.
Jeg svingte inn oppkjørselen. Garasjeporten hadde for lengst
gjenkjent bilen og åpnet seg automatisk. Volvoen gled inn i det
kjølige mørket, og motoren utåndet mens porten gled igjen bak
meg. Jeg gikk ut av sidedøra til garasjen og langs den
hellebelagte stien som ledet opp til huset. Det var et praktbygg
fra 1937, tegnet av Ove Bang, funksjonalisten som mente
kostnadene var underordnet estetikken og som dermed var en
av Dianas tvillingsjeler.
Jeg hadde ofte tenkt at vi kunne selge, flytte til noe litt
mindre, litt vanligere, litt mer praktisk til og med. Men hver
gang jeg kom hjem og det var som nå, med den lave
ettermiddagssola som fikk konturene til å tre så klart frem,
tegningene av lys og skygge, høstskogen bak som glødet som
rødt gull, visste jeg at det var umulig. At jeg ikke kunne stoppe.
Ganske enkelt fordi jeg elsket henne og derfor ikke kunne
annet. Og med det fulgte alt det andre; huset, pengesluket av et
galleri, de kostbare kjærlighetsbevisene hun ikke hadde bruk
for og livsstilen vi ikke hadde råd til. Alt for å døyve lengselen
hennes.
Jeg låste meg inn i huset, sparket av meg skoene og
deaktiverte alarmen innenfor de tjue sekundene før det
begynte å ringe oppe hos Tripolis. Diana og jeg hadde diskutert
koden lenge før vi ble enige. Hun hadde villet at den skulle
være «DAMIEN» etter sin favorittkunstner Damien Hirst, men
jeg visste det var navnet hun hadde gitt vårt aborterte barn, og
insisterte derfor på en tilfeldig sammensetning av bokstaver og
tall som ikke kunne gjettes. Og hun hadde gitt etter. Som alltid
når jeg satte hardt mot hardt. Eller hardt mot mykt. For Diana
var myk. Ikke svak, men myk og fleksibel. Som leire hvor selv
det minste press satte avtrykk. Det merkelige var at jo mer hun
ga etter, desto større og sterkere ble hun. Og svakere ble jeg.
Til hun ruvet over meg som en gigantisk engel, en himmel av
skyld, gjeld og dårlig samvittighet. Og uansett hvor hardt jeg
slet, hvor mange hoder jeg brakte hjem, hvor mye av
bonuspotten fra hovedkontoret i Stockholm jeg raket til meg,
var det ikke nok til avlaten.
Jeg gikk opp trappa til stua og kjøkkenet, dro av meg slipset,
åpnet Sub-Zero-kjøleskapet og tok ut en flaske San Miguel. Ikke
den vanlige Especial, men 1516, det ekstra milde ølet som
Diana foretrakk fordi det er brygget på rent bygg. Fra
stuevinduet så jeg ned på hagen, garasjen og naboene. Oslo,
fjorden, Skagerrak, Tyskland, verden. Og oppdaget at jeg alt
hadde tømt ølflaska.
Jeg hentet én til og gikk ned i første for å skifte til
vernissasjen.
Da jeg passerte Det Forbudte Rommet, la jeg merke til at
døra sto på klem. Jeg skjøv den opp og så med en gang at hun
hadde lagt friske blomster ved den vesle steinfiguren som sto
på det lave, alterlignende bordet under vinduet. Bordet var det
eneste møbelet i rommet og steinfiguren så ut som en
barnemunk med et fornøyd buddhasmil. Ved siden av blomstene
sto et par bitte små barnesko og en gul rangle.
Jeg gikk inn, tok en slurk av ølet, satte meg på huk, og strøk
fingrene over steinfigurens glatte, nakne isse. Det var en
mizuko jizo, en figur som ifølge japansk tradisjon beskyttet
aborterte barn, eller mizuko – vannbarn. Det var jeg som hadde
tatt med figuren hjem etter en mislykket hodejakt i Tokyo. Det
var i de første månedene etter aborten mens Diana fremdeles
var nedbrutt, og jeg hadde tenkt at det kanskje kunne være til
trøst. Selgerens engelsk hadde vært for dårlig til at jeg hadde
fått med meg alle detaljene, men den japanske ideen går
visstnok ut på at når fosteret dør, går barnets sjel tilbake til sin
opprinnelige flytende tilstand – de blir vannbarn. Som – når
man blander inn litt buddhisme Japan-style – venter på å bli
gjenfødt. I mellomtiden utfører man såkalt mizuko kuyo,
seremonier og enkle ofringer som beskytter det ufødte barnets
sjel og samtidig foreldrene mot vannbarnets hevn. Den siste
delen fortalte jeg aldri Diana om. Til å begynne med hadde jeg
vært glad, det syntes som om hun hadde funnet trøst i
steinfiguren. Men da hennes jizo etter hvert var blitt en
besettelse og hun ville ha den inn på soverommet, var jeg blitt
nødt til å sette ned foten. Og sagt at fra nå av skulle figuren
ikke ofres eller bes til. Skjønt akkurat i den saken hadde jeg
aldri satt hardt mot mykt. For jeg visste godt at Diana kunne
mistes. Og hun var umistelig.
Jeg gikk inn på kontoret mitt, slo på PC-en, lette på nettet til
jeg fant et høyoppløselig bilde av Edvard Munchs «Brosjen»,
også kalt «Eva Mudocci». Tre hundre og femti tusen på det
legale markedet. Neppe mer enn to hundre på mitt. Femti
prosent til heler, tjue prosent til Kjikerud. Åtti tusen til meg. Det
var det vanlige; knapt verdt bryderiet og i hvert fall ikke
risikoen. Bildet var i svart-hvitt. 58 x 45 cm. Akkurat nok til å få
presset det inn på et A2-ark. Åtti tusen. Akkurat for lite til å
betale det neste kvartalsvise avdraget på huslånet. Og ikke i
nærheten av å kunne dekke fjorårets underskudd på galleriet
som jeg hadde lovet regnskapsføreren å betale inn i løpet av
november. Av en eller annen grunn var det blitt lenger og
lenger mellom hver gang det dukket opp et anstendig bilde,
også. Det siste, «Modell i høye hæler» av Søren Onsager, var
mer enn tre måneder siden, og selv det hadde innbrakt knappe
seksti tusen. Noe måtte snart skje. QPR måtte score et
flaksemål, et sleivskudd i krysset som – fortjent eller ikke –
sendte dem til Wembley. Slikt skjedde, hadde jeg hørt. Jeg
sukket og sendte Eva Mudocci til printeren.
Det kom til å bli champagne, så jeg bestilte en drosje. Da jeg
satte meg inn, sa jeg som vanlig bare navnet på galleriet, det
var en slags test på markedsføringsjobben vi gjorde. Men –
også som vanlig – så drosjesjåføren bare spørrende på meg i
speilet.
«Erling Skjalgssons gate,» sukket jeg.
Diana og jeg hadde diskutert beliggenheten lenge før hun
bestemte seg for lokaler. Jeg hadde vært mest opptatt av at det
lå på aksen Skillebekk–Frogner siden det er der man finner
både de betalingsdyktige kundene og de andre galleriene med
et visst nivå. Å plassere seg utenfor klyngen kan bety en tidlig
død for et nytt galleri. Dianas forbilde hadde vært Serpentine
Gallery ved Hyde Park i London, og hun hadde vært bestemt på
at galleriet ikke skulle vende mot en av de store, travle gatene
som Bygdøy allé eller Gamle Drammensvei, men ligge i en stille
gate som ga rom for kontemplasjon. Tilbaketrukket beliggenhet
understreket dessuten det eksklusive, signaliserte at det var for
de innvidde, kjennerne.
Jeg hadde sagt meg enig og tenkt at husleien kanskje ikke
behøvde å bli ruinerende likevel.
Helt til hun hadde føyd til at hun da kunne spandere på seg
ekstra kvadratmetre til en salong hvor nachspielene etter
vernissasjene kunne foregå. Hun hadde nemlig alt sett på et
ledig lokale i Erling Skjalgssons gate som var perfekt, bare i
største laget. Det var jeg som hadde kommet opp med navnet;
Galleri E. E for Erling Skjalgssons gate. Det var dessuten
samme navneform som det best drevne galleriet i byen, Galleri
K, og viste forhåpentligvis at vi henvendte oss til de
pengesterke, kvalitetsbevisste og passe hippe.
Jeg hadde ikke argumentert med at uttalen av navnet også
antydet at dette var galleriet. Diana likte ikke den slags billig
effektmakeri.
Leiekontrakt var blitt inngått, det omfattende
oppussingsarbeidet satt i gang, og ruinen påbegynt.
Da taxien stoppet utenfor galleriet, la jeg merke til at det sto
parkert flere Jaguarer og Lexuser enn vanlig langs fortauene.
Et godt tegn, selv om det selvfølgelig kunne skyldes mottagelse
i en av de omkringliggende ambassadene, eller at Celina
Midelfart hadde party i DDR-festningen sin.
Bassdominert, åttitalls ambientmusikk strømmet over
høyttaleranlegget på behagelig lavt nivå da jeg steg inn i
lokalet. Det ville bli fulgt av Goldbergvariasjoner. Det var jeg
som hadde brent CD-en for Diana.
Det var allerede halvfullt til tross for at klokka bare var halv
ni. Et godt tegn, vanligvis dukker ikke Galleri Es klientell opp
før halv ti. Diana hadde forklart meg at fullstappede
vernissasjer ble ansett for vulgært, at halvfullt fremhevet det
eksklusive. Min erfaring var nå likevel at jo mer folk, desto flere
solgte bilder. Jeg nikket til høyre og venstre uten at noen nikket
tilbake og styrte mot den flyttbare baren. Dianas faste
bartender, Nick, rakte meg en champagnefløyte.
«Dyr?» spurte jeg og smakte på de bitre boblene.
«Seks hundre,» sa Nick.
«Det bør selges en del bilder,» sa jeg. «Hvem er kunstneren?»
«Atle Nørum.»
«Jeg vet hva han heter, Nick, bare ikke hvordan han ser ut.»
«Der borte.» Nick bikket sitt store, ibenholtsorte hode mot
høyre. «Ved siden av din kone.»
Jeg rakk bare å notere meg at kunstneren var en kraftig
plugg med skjegg. For der sto hun.
Et par hvite skinnbukser som klynget seg til lange, slanke ben
og som fikk henne til å virke enda høyere enn hun var. Håret
hang rett ned på hver side av luggen, som var klippet rett, og
den rettvinklede innrammingen forsterket inntrykket av
japansk tegneseriekunst. Den løse silkeblusen skinte nesten
blåhvit under spotlysene der den hvilte mot hennes smale,
muskuløse skuldrer, og brystene som i profil var to perfekt
formede bølger. Herregud, hun hadde virkelig kledd de
diamantøredobbene!
Blikket mitt slapp henne motvillig og sveipet over resten av
lokalet. Publikummet sto og konverserte høflig foran bildene.
Det var de vanlige. Rike, vellykkede finansmenn (dress med
slips) og kjendiser (dress med design-T-skjorte) av den riktige
sorten, den som faktisk har prestert noe. Kvinnene
(designerklær) var skuespillere, forfattere eller politikere. Og
så var det selvfølgelig buketten med unge, såkalt lovende og
påstått ubemidlede, opprørske kunstnere (olabukser med hull,
T-skjorter med meldinger), de jeg i mitt stille sinn kalte QPR. Da
jeg i begynnelsen hadde rynket på nesen til disse elementene
på invitasjonslistene, hadde Diana argumentert med at vi
trengte «krydder», liv, noe litt farligere enn kunstmesenene, de
kalkulerende investorene og de som bare var her for å pleie sitt
kulturelle image. Greit nok, men jeg visste at subben var her
fordi de hadde bedt Diana pent om en innbydelse. Og selv om
også Diana skjønte at de var her for å fiske etter kjøpere til seg
selv, var det en kjent sak at Diana aldri greide å si nei hvis noen
ba henne om en tjeneste. Jeg la merke til at flere – mest menn –
med jevne mellomrom kastet stjålne blikk i Dianas retning.
Skulle bare mangle. Hun var finere enn noen de noensinne kom
til å få. Det var ikke en antagelse, men et urokkelig, logisk
faktum i og med at hun var den fineste. Og hun var min. Hvor
urokkelig det faktumet var, var en tanke jeg prøvde å ikke plage
meg selv med. Inntil videre slo jeg meg til ro med at hun syntes
å være permanent blind.
Jeg telte menn med slips. Det var som regel de som kjøpte.
Kvadratmeterprisen på Nørums verker lå for tiden på rundt
femti tusen. Med femtifem prosent kommisjon til galleriet skulle
det ikke så mange salgene til før dette ble en lukrativ aften.
Sagt på en annen måte; det burde helst bli det, det var langt
mellom Nørum-ene.
Folk strømmet inn gjennom døra nå, og jeg måtte flytte meg
for å gi dem adgang til champagnebrettet.
Jeg ruslet mot min kone og Nørum for å fortelle ham hvilken
nesegrus beundrer jeg var. En overdrivelse, selvfølgelig, men
ikke direkte ljug, fyren var utvilsomt god. Men idet jeg skulle til
å rekke frem hånden, ble kunstneren overfalt av en
spyttsprutende mann han tydeligvis kjente fra før, og dratt bort
til en knisende og åpenbart tissetrengt kvinne.
«Det ser bra ut,» sa jeg og stilte meg ved siden av Diana.
«Hei, elskling.» Hun smilte ned til meg før hun vinket til
tvillingjentene at de skulle gå en runde til med fingermaten.
Sushi var ut, men jeg hadde foreslått den nye cateringservicen
til Algerie, franskinspirert nordafrikansk, veldig hot. I dobbel
forstand. Men jeg så at hun igjen hadde bestilt fra Bagatelle.
Godt det også, bevares. Og tre ganger så dyrt.
«Gode nyheter, kjære,» sa hun og smøg en hånd inn i min.
«Husker du jobben for det firmaet i Horten du fortalte meg
om?»
«Pathfinder. Hva med den?»
«Jeg har funnet den perfekte kandidaten.»
Jeg så mildt overrasket på henne. Som hodejeger benyttet jeg
naturligvis fra tid til annen Dianas kundeportefølje og
omgangskrets som telte mange næringslivsledere. Og uten
dårlig samvittighet, det var tross alt jeg som finansierte dette
pengesluket. Det uvanlige var at Diana selv hadde kommet med
en konkret kandidat til en konkret stilling.
Diana tok meg under armen, lente seg nærmere og hvisket:
«Han heter Clas Greve. Nederlandsk far, norsk mor. Eller
omvendt. Uansett, han sluttet å jobbe for tre måneder siden og
har akkurat flyttet til Norge for å pusse opp et hus han har
arvet. Han var toppsjef for et av Europas største firmaer på
GPS-teknologi i Rotterdam. Han var medeier til de ble kjøpt opp
av amerikanere i vår.»
«Rotterdam,» sa jeg og tok en slurk av champagnen. «Hva
heter firmaet?»
«HOTE.»
Jeg holdt på å hoste champagnen opp igjen. «HOTE? Er du
sikker?»
«Ganske.»
«Og denne greven var toppsjef? Som i toppsjef?»
«Han heter Greve, jeg tror ikke han faktisk er …»
«Ja da, ja da, har du nummeret til fyren?»
«Nei.»
Jeg stønnet. HOTE. Pathfinder hadde nevnt det firmaet som
deres forbilde i Europa. Akkurat som Pathfinder var nå, hadde
HOTE vært en liten teknologibedrift som spesialiserte seg på å
levere GPS-teknologi til forsvarsindustrien i Europa. En
tidligere toppsjef derfra ville rett og slett være perfekt. Og det
hastet. Alle rekrutteringsfirmaer sier at de utelukkende tar
oppdrag de får eksklusivitet på, fordi det er en forutsetning for
å kunne jobbe seriøst og systematisk. Men om gulroten bare er
stor og oransje nok, når brutto årslønn begynner å nærme seg
sjusifrede beløp, firer alle på prinsippene. Og sjefsjobben hos
Pathfinder var veldig stor, veldig oransje og veldig
konkurranseutsatt. Oppdraget var plassert hos tre
rekrutteringsfirmaer; Alfa, ISCO og Korn/Ferry International.
Tre av de beste. Derfor handlet ikke dette bare om penger. Når
vi jobber på no cure, no pay-basis, får vi først et engangsbeløp
til å dekke kostnadene og så et beløp hvis kandidaten vi
presenterer oppfyller kravene vi er blitt enige med kunden om.
For å få den virkelige betalingen må kunden imidlertid faktisk
ansette den vi anbefaler for dem. Fett nok, men det dette
virkelig, virkelig, dreide seg om var enkelt: Å vinne. Kongen på
haugen. Platåsko.
Jeg lente meg mot Diana. «Hør, kjære, dette er viktig. Aner du
i det hele tatt hvor jeg kan få tak i ham?»
Hun lo. «Du er så søt når du blir ivrig, elskling.»
«Vet du hvor …»
«Selvfølgelig.»
«Hvor, hvor?»
«Han står der borte.» Hun pekte.
Foran et av Nørums ekspressive bilder – en blødende mann
iført bondagehette – sto en slank, rak og dresskledd skikkelse.
Spotlyset ble reflektert i den blanke, solbrune skallen hans. Han
hadde harde, knudrete blodårer i tinningen. Dressen var
skreddersydd, Savile Row, antok jeg. Skjorte uten slips.
«Skal jeg hente ham, elskling?»
Jeg nikket og så etter henne. Gjorde meg klar. Noterte meg
hans nådige bukk da Diana henvendte seg og pekte. De kom
mot meg. Jeg smilte, men ikke for bredt, strakte ut hånden litt
før han kom frem, men ikke for tidlig. Hele kroppen vendt mot
ham, blikket på hans. Syttiåtte prosent.
«Roger Brown, gleder meg.» Jeg uttalte begge navnene som
engelske.
«Clas Greve, gleden er på min side.»
Bortsett fra den unorske formelle hilsningsfrasen, var
norsken hans nær perfekt. Hånden var varm, tørr, trykket fast
uten å overdrive, varigheten de anbefalte tre sekundene.
Blikket var rolig, nysgjerrig, våkent, smilet utvungent vennlig.
Det eneste jeg hadde å utsette, var at han ikke var så høy som
jeg hadde håpet. I underkant av én åtti, litt skuffende med
tanke på at nederlandske menn er antropometrisk
verdensmestere med en gjennomsnittlig høyde på 183,4
centimeter.
Det lød en gitarakkord. Nærmere bestemt en G11sus4,
åpningsakkorden på Beatles «A Hard Day’s Night» fra albumet
med samme navn, 1964. Jeg visste det fordi det var jeg som
hadde lagt den inn som ringetone på Prada-telefonen før Diana
fikk den. Hun løftet den slanke, lekre saken til øret, nikket
unnskyldende til oss og fjernet seg.
«Jeg skjønner at De akkurat har flyttet hit, herr Greve?» Jeg
hørte meg selv lyde som et gammelt radioteater med mine
«De» og «herr», men i innsalgsfasen er det viktig å tilpasse seg
og å legge seg lavt i status. Forvandlingen skulle fort nok
komme.
«Jeg arvet min bestemors leilighet i Oscars gate. Den har
stått tom et par år og trengte oppussing.»
«Ja vel?»
Jeg hevet begge øyebryn smilende, nysgjerrig, men ikke
påtrengende. Bare nok til at hvis han kunne og fulgte de sosiale
kodene, ville han nå komme med et litt mer utfyllende svar.
«Ja,» sa Greve. «Det er et hyggelig avbrekk etter mange års
hardt arbeid.»
Jeg så ingen grunn til ikke å gå rett på sak. «I HOTE, skjønte
jeg.»
Han så mildt overrasket på meg. «Kjenner De firmaet?»
«Rekrutteringsfirmaet jeg jobber for har konkurrenten
Pathfinder som kunde. Hørt om dem?»
«Så vidt. Holdt til i Horten, om jeg ikke husker feil. Lite, men
dyktige, ikke sant?»
«De har nok vokst en del bare i løpet av de månedene De har
vært borte fra bransjen.»
«Det går fort i GPS-bransjen,» sa Greve og dreide
champagneglasset i hånden. «Alle tenker ekspansjon, mottoet
er voks eller dø.»
«Det har jeg skjønt. Det var kanskje derfor HOTE ble kjøpt
opp?»
Greves smil fikk frem et fint nett av rynker i den brunbarkede
huden rundt de blekblå øynene: «Den raskeste måten å vokse
på er som kjent å kjøpe seg opp. Ekspertene mener at de som
ikke er blant de fem største GPS-firmaene om to år, er ferdige.»
«Det høres ikke ut som De er enig?»
«Jeg mener at innovasjon og fleksibilitet er de viktigste
overlevelseskriteriene. Og at så lenge det finnes tilstrekkelig
funding, er en liten enhet som kan snus fort, viktigere enn
størrelse. Så jeg må innrømme at selv om jeg ble en rik mann
av oppkjøpet av HOTE, var jeg mot å selge og sa opp rett
etterpå. Jeg er visst ikke helt i synk med den rådende tenkning
…» Igjen dette forte smilet som myket opp det harde, men
velpleide ansiktet. «Men det er kan hende bare geriljakrigeren i
meg. Hva tror du?»
Skifte til «du». Et godt tegn.
«Jeg vet bare at Pathfinder er ute etter ny sjef,» sa jeg og
signaliserte til Nick at han skulle komme med mer champagne
til oss. «En som kan stå imot oppkjøpsforsøkene fra utlandet.»
«Jaha?»
«Og for meg høres det ut som du kan være en meget
interessant kandidat for dem. Interessert?»
Greve lo. Det var en behagelig latter. «Beklager, Roger, jeg
har en leilighet å pusse opp.»
Fornavn.
«Jeg mente ikke om du var interessert i jobben, Clas. Bare i å
snakke om den.»
«Du har ikke sett den leiligheten, Roger. Den er gammel. Og
svær. I går fant jeg et nytt rom bak kjøkkenet.»
Jeg så på ham. Det var ikke bare Savile Rows skyld at dressen
satt så godt på ham, han var veltrent. Nei, ikke veltrent,
gjennomtrent var ordet. For her var ingen bulende muskler,
bare den senete styrken som diskré vises i blodårene på hals og
nakke, i holdningen, i den lave pustefrekvensen, i de blå
oksygenslangene av noen arterier på håndbakene. Men likevel
kunne man ane musklenes hardhet gjennom dresstoffet.
Utholdende, tenkte jeg. Nådeløst utholdende. Jeg hadde
allerede bestemt meg; jeg ville ha dette hodet.
«Liker du kunst, Clas?» spurte jeg og rakte ham et av
glassene Nick kom med.
«Ja. Og nei. Jeg liker kunst som viser. Men det meste jeg ser,
påstår en skjønnhet eller en sannhet som ikke er der. Det er
kanskje tenkt, men det kommunikative talentet er fraværende.
Hvis jeg ikke ser skjønnhet eller sannhet, er det ikke der, så
enkelt er det. En kunstner som hevder å være misforstått, er
nesten alltid en dårlig kunstner som dessverre er blitt forstått.»
«Der er vi på linje,» sa jeg og løftet glasset.
«Jeg tilgir mangel på talent hos folk flest, antagelig fordi jeg
har fått tildelt så lite selv,» sa Greve og fuktet så vidt de smale
leppene med champagnen. «Men ikke hos kunstnere. Vi
talentløse jobber i vårt ansikts sved og betaler for at de skal
kunne leke på våre vegne. Fair nok, slik skal det være. Men da
skal de faen meg leke godt.»
Jeg hadde for lengst sett det og visste at testresultater og
dybdeintervju bare ville bekrefte det. Dette var mannen. Om
ISCO eller Mercuri Urval hadde fått to år på seg, ville de ikke
greid å finne en så perfekt kandidat.
«Vet du hva, Clas? Vi er nødt til å ta en prat. Diana har nemlig
forlangt det.» Jeg rakte ham mitt visittkort. Det hadde ingen
adresser, faksnummer eller websider, bare mitt navn,
mobiltelefonnummeret og Alfa med knøttsmå bokstaver i det
ene hjørnet.
«Som sagt ...,» begynte Greve og så på kortet mitt.
«Hør,» avbrøt jeg. «Ingen som vet sitt eget beste, motsier
Diana. Jeg vet ikke hva vi skal prate om, gjerne om kunst. Eller
fremtiden. Eller husoppussing; jeg kjenner tilfeldigvis et par av
Oslos beste og rimeligste håndverkere. Men prate skal vi. Hva
med i morgen klokken tre?»
Greve så smilende på meg en stund. Så strøk han seg over
haken med en smal hånd. «Jeg mener at den opprinnelige ideen
med visittkort var at det skulle utstyre mottageren med nok
informasjon til å avlegge en visitt.»
Jeg fisket opp Conklin-pennen min, skrev kontoradressen på
baksiden av kortet og så det forsvinne ned i Greves
jakkelomme.
«Jeg ser frem til å snakke mer med deg, Roger, men nå skal
jeg hjem og lade opp til å skjelle ut snekkere på polsk. Hils din
sjarmerende kone.» Greve gjorde et stivt, nesten militært bukk,
snudde på hælen og gikk mot døra.
Diana kom opp på siden av meg mens jeg så etter ham.
«Hvordan gikk det, elskling?»
«Et fantastisk eksemplar. Se bare på den gangen. Som et
kattedyr. Perfekt.»
«Vil det si …»
«Han greide til og med å late som han ikke er interessert i
jobben. Herregud, jeg skal ha det hodet på veggen, utstoppet
og med flekkede tenner.»
Hun klappet hendene frydefullt sammen som en liten pike.
«Så jeg var til hjelp? Jeg var virkelig til hjelp?»
Jeg strakte meg opp og la armen rundt skulderen hennes.
Lokalet var vulgært, deilig fullt. «Du er herved sertifisert
hodejeger, min lille blomst. Hvordan går salget?»
«Vi selger ikke i kveld. Sa jeg ikke det?»
Jeg håpet et øyeblikk jeg hadde hørt feil. «Det er bare … en
utstilling?»
«Atle ville ikke bli av med bildene.» Hun smilte liksom
unnskyldende. «Jeg skjønner ham. Du ville vel heller ikke mistet
noe som er så vakkert?»
Jeg lukket øynene og svelget. Tenkte mykt mot mykt.
«Synes du det var dumt, Roger?» hørte jeg Dianas
bekymrede stemme si, og meg selv svare:
«Nei da.»
Så kjente jeg leppene hennes mot kinnet. «Du er så snill,
elskede. Og selge kan vi jo gjøre senere. Dette bygger image og
gjør oss eksklusive. Du har jo selv sagt hvor viktig det er.»
Jeg tvang frem et smil. «Ja visst, elskede. Eksklusivt er bra.»
Hun lyste opp. «Og vet du hva? Jeg har bestilt DJ til
nachspielet! Han på Blå som spiller syttitalls soul som du alltid
har sagt er byens beste …» Hun klappet hendene sammen og
smilet mitt kjentes som det løsnet fra ansiktet, falt og knustes
mot gulvet. Men i speilbildet på det hevede champagneglasset
hennes var det fremdeles på plass. G11sus4-akkorden til John
Lennon lød igjen og hun fomlet etter telefonen i bukselomma.
Jeg studerte henne mens hun kvitret av gårde med noen som
lurte på om de kunne få komme.
«Selvfølgelig kan dere det, Mia! Nei da, bare ta med ungen.
Du kan skifte på henne på kontoret mitt. Ja visst vil vi ha
ungeskrik, det liver opp! Men jeg må få holde henne, du lover?»
Herregud, som jeg elsket den kvinnen.
Blikket mitt gled over forsamlingen igjen. Og stoppet brått på
et lite, blekt ansikt. Det kunne vært henne. Lotte. De samme
sørgmodige øynene som jeg første gang hadde sett akkurat her.
Det var ikke henne. Et avsluttet kapittel. Men bildet av Lotte
forfulgte meg som en herreløs hund resten av kvelden.
Kapittel 4
Anneksjon
«Du er sen,» sa Ferdinand da jeg kom inn på kontoret. «Og
fyllesyk.»
«Beina av bordet,» sa jeg, gikk rundt skrivebordet, slo på PCen
og trakk i persiennesnoren. Lyset ble mindre påtrengende
og jeg tok av solbrillene.
«Betyr det at vernissasjen var vellykket?» gnålte Ferdinand i
dette toneleiet som går rett til smertesenteret i hjernen.
«Det ble danset på bordene,» sa jeg og så på klokka. Halv ti.
«Hvorfor er de beste festene alltid de du ikke var på?» sukket
Ferdinand. «Var det noen kjente der?»
«Noen du kjenner, mener du?»
«Kjendiser, din tullebukk.» Dask i lufta med knekk i
håndleddet. Jeg hadde sluttet å irritere meg over at han
insisterte på å se ut som et revynummer.
«Noen,» sa jeg.
«Ari Behn?»
«Nei. Du skal fortsatt i møte med Lander og kunden her
klokka tolv i dag, ikke sant?»
«Jo da. Var Hank von Helvete der? Vendela Kirsebom?»
«Kom deg ut, jeg må jobbe.»
Ferdinand satte opp et fornærmet ansiktsuttrykk, men gjorde
som jeg sa. Da døra smekket i bak ham, var jeg allerede i ferd
med å google Clas Greve. Noen minutter senere visste jeg at
han hadde vært sjef og medeier i HOTE i seks år til det altså ble
kjøpt opp, at han hadde et ekteskap med en belgisk fotomodell
bak seg, og at han ble nederlandsk mester i militær femkamp i
1985. Egentlig overrasket det meg at det ikke var mer der.
Greit nok, klokka fem ville vi være gjennom en mykversjon av
Inbaud, Reid og Buckley, og da ville jeg vite alt jeg trengte.
Før det hadde jeg en jobb å gjøre. En aldri så liten anneksjon.
Jeg lente meg tilbake og lukket øynene. Jeg elsket spenningen
mens det pågikk, men jeg hatet ventetiden. Allerede nå banket
hjertet litt fortere enn normalt. Tanken snek seg inn; at jeg
skulle ønske det hadde vært for noe som ville fått det til å banke
enda litt fortere. Åtti tusen. Det er mindre enn det høres ut
som. Mindre verdt i mine lommer enn Ove Kjikeruds andel var i
hans. Det hendte at jeg kunne misunne ham hans enkle liv, et liv
i ensomhet. Det var det første jeg hadde forsikret meg om den
gangen jeg intervjuet ham til vaktlederjobben; at han ikke
hadde for mange ører rundt seg. Hvordan hadde jeg skjønt at
han var min mann? For det første var det den påfallende
defensiv-aggressive holdningen hans. Dernest at han hadde
parert spørsmålene mine på en måte som om han kjente
spørsmålsteknikken. Derfor var jeg nesten blitt forbauset da jeg
etterpå sjekket vandelen hans uten å finne ham i det offentlige
strafferegisteret. Så jeg hadde ringt en kvinnelig kontakt vi har
på den uoffisielle lønningslista. Hun sitter i en stilling som gir
henne adgang til SANSAK, saneringsarkivet, hvor alle anmeldte
som har gått fri, står oppført og – til tross for navnet på arkivet
– aldri blir strøket. Og hun kunne fortelle meg at jeg ikke hadde
tatt feil likevel; at Ove Kjikerud hadde sittet i så mange avhør
hos politiet at han kunne ni-trinnsmodellen ut og inn. Kjikerud
var imidlertid aldri blitt dømt for noe, hvilket fortalte meg at
mannen ikke var noen idiot, bare sterkt dyslektisk.
Kjikerud var relativt kortvokst og hadde som meg mørkt,
kraftig hår. Jeg hadde fått ham til å klippe seg før han begynte
som vaktleder, forklart ham at ingen fester tillit til en fyr som
ser ut som en roadie i et avdanket heavyrockband. Men jeg
kunne ikke gjøre noe med tennene som var brune av svensk
snus. Eller ansiktet, et avlangt åreblad med et fremskjøvet
kjeveparti som av og til ga meg følelsen av at det snusflekkede
tannsettet når som helst kunne skyte ut og snappe ting fra
lufta, omtrent som denne vidunderlige skapningen i Alienfilmene.
Men det ville selvfølgelig være for mye forlangt av en
person med Kjikeruds begrensede ambisjoner. Han var lat. Men
interessert i å bli rik. Og slik fortsatte krasjene mellom Ove
Kjikeruds ønsker og personlige egenskaper; han var en
kriminell og voldelig anlagt våpensamler, men ønsket egentlig
et liv i fred og fordragelighet. Han ønsket, ja, nærmest tryglet
om venner, men det var som om folk sanset at det var noe galt,
og holdt seg unna. Og han var en oppriktig, uhelbredelig og
skuffet romantiker som nå søkte kjærligheten hos prostituerte.
For tiden var han håpløst forelsket i en russisk,
hardtarbeidende hore ved navn Natasja, som han nektet å
bedra til tross for at hun – så langt jeg kunne bringe på det
rene – overhodet ikke hadde noen interesse av ham. Ove
Kjikerud var en løs flytemine, en person uten anker, egen vilje
eller drivkraft, en som lot seg drive med strømmen mot en
uavvendelig katastrofe. En som bare kunne reddes av en annen
person som fikk kastet en line rundt ham og gitt livet hans
retning og mening. En person som meg. En som kunne innstille
en omgjengelig, hardtarbeidende ung mann uten rulleblad til
jobb som vaktleder. Resten hadde vært ukomplisert.
Jeg slo av PC-en og gikk.
«Tilbake om en time, Ida.»
Kjente i trappen at det hadde hørtes feil ut. Det var definitivt
Oda.
Klokka tolv kjørte jeg inn på parkeringsplassen foran en Rimibutikk
som ifølge GPS-en min var temmelig nøyaktig tre hundre
meter fra Landers adresse. GPS-en var en gave fra Pathfinder,
en slags trøstepremie i tilfelle vi ikke kom til å vinne
konkurransen om å få ansette sjefen deres, antar jeg. De hadde
også gitt meg en rask innføring i hva GPS – eller Global
Positioning System – egentlig er, og forklart hvordan et nettverk
på tjuefire satellitter i bane rundt jorda ved hjelp av
radiosignaler og atomklokker kunne plassere deg og GPSsenderen
din hvor som helst på planeten innenfor en radius på
tre meter. Ble signalet oppfanget av fire satellitter eller mer,
kunne det til og med fortelle høyden, altså hvorvidt du satt på
bakken eller oppe i et tre. Hele opplegget var – akkurat som
Internett – blitt utviklet av det amerikanske forsvaret, akkurat
som Internett, blant annet for å styre Tomahawk-raketter,
Pawelow-bomber og annen nedfallsfrukt man ville skulle dette
ned i hodet på rette vedkommende. Pathfinder hadde også mer
enn antydet at de hadde utviklet sendere som hadde adgang til
landbaserte GPS-stasjoner ingen visste om, et nett som virket i
all slags vær, sendere som kunne forsere tjukke husvegger.
Styrelederen i Pathfinder hadde også fortalt meg at for å få
GPS til å virke måtte man legge inn i regnestykkene at ett
sekund på jorda ikke er ett sekund for en satellitt i full fres i
verdensrommet, at tiden ble bøyd, at man eldes saktere der
ute. Satellittene beviste rett og slett Einsteins relativitetsteori.
Volvoen min gled inn på geledd med biler i samme prisklasse
og jeg slo av tenningen. Ingen ville komme til å huske bilen. Jeg
tok med meg den svarte mappen og gikk oppover bakken til
Landers hus. Dressjakka lå igjen i bilen og jeg hadde trukket på
meg en blå kjeledress uten noen merker eller logoer. Capen
skjulte håret, og ingen ville stusse på solbrillene siden det var
enda en av disse strålende høstdagene som Oslo er så velsignet
med. Jeg så likevel ned da jeg møtte en av de filippinske pikene
som triller barnevogner for den herskende klasse i dette
nabolaget. Men i Landers gatestubb var det folketomt. Sola
blinket i panoramavinduene. Jeg kikket på Breitling Airwolf-uret
som Diana hadde gitt meg til trettifemårsdagen. Seks over tolv.
Det var seks minutter siden alarmen i Jeremias Landers hus var
blitt deaktivert. Det hadde i all stillhet skjedd på en PC i
vaktselskapets driftsrom, via en programteknisk kjøkkenvei som
gjorde at avbruddet ikke ville registreres på datajournalen over
driftsstans og strømbrudd. Den dagen jeg ansatte vaktsjef i
Tripolis, hadde i sannhet vært velsignet.
Jeg gikk opp til inngangsdøra og lyttet til fuglekvitter og
fuglehunder som gjødde i det fjerne. I intervjuet hadde Lander
sagt ingen hushjelp, ingen hjemmeværende frue eller voksne
barn og ingen hund. Men hundre prosent sikker kunne man
aldri være. Jeg pleide å gå ut fra nittini og en halv, og at den
halve prosenten usikkerhet ble oppveid ved tilførselen av
adrenalin: jeg så, hørte og luktet bedre.
Jeg tok fram nøkkelen jeg hadde fått av Ove på Sushi &
Coffee, reservenøkkelen som alle kunder måtte deponere hos
Tripolis i tilfelle innbrudd, brann eller feil på anlegget mens de
var bortreiste. Den gled inn i låsen og gikk rundt med en oljet
lyd.
Så var jeg inne. Det diskré alarmanlegget på veggen sov med
slukkede plastøyne. Jeg tok på meg hanskene og teipet dem fast
til ermene på kjeledressen så ingen løse kroppshår skulle falle
ned på gulvet. Dro ned badehetten fra under capen og over
ørene. Det handler om å ikke legge igjen DNA-spor. Ove hadde
en gang spurt om jeg ikke likeså godt burde raket skallen.
Jeg hadde droppet å prøve å forklare ham at nest etter Diana
var håret det siste jeg var villig til å skille meg av med.
Jeg hadde god tid, men gikk likevel fort gjennom gangen. På
veggen over trappen opp til stua hang portretter av det som
måtte være Landers barn. Jeg fatter ikke hva det er som får
voksne mennesker til å bruke penger på horekunstneres pinlige
gråtende-barn-versjoner av sine yndige. Liker de å se
besøkende rødme? Stua var kostbart, men kjedelig møblert.
Bortsett fra Pesches signalrøde stol som så ut som en
brystfager, skrevende kvinne som akkurat har født et barn; den
store ballen man kan hvile føttene på. Neppe Jeremias Landers
idé.
Over stolen hang bildet. «Eva Mudocci», den britiske
fiolinisten som Munch var blitt kjent med rett etter forrige
århundreskiftet, og som han hadde tegnet rett på stein da han
hadde portrettert henne. Jeg hadde sett andre eksemplarer av
trykket før, men det var først nå, i dette lyset, at jeg så hvem
Eva Mudocci lignet på. Lotte. Lotte Madsen. Ansiktet på bildet
hadde den samme blekheten og melankolien i blikket som
kvinnen jeg så ettertrykkelig hadde strøket fra hukommelsen.
Jeg tok ned bildet og la det på bordet med baksiden opp.
Brukte stanleykniven til å skjære. Litografiet var trykket på
beige papir og rammen var moderne, altså uten stifter eller
gamle nellikspikere som måtte fjernes. Kort sagt en jobb av
enkleste sort.
Uten forvarsel ble stillheten brutt. En alarm. En insisterende
puls som svingte i frekvens fra under tusen hertz til åtte tusen,
en lyd som skjærer så effektivt gjennom luft og bakgrunnsstøy
at man kan høre den på flere hundre meters avstand. Jeg
stivnet til. Det varte bare noen sekunder, så ble alarmen ute fra
gata avbrutt. Bileieren hadde antagelig bare vært uforsiktig.
Jeg fortsatte arbeidet. Åpnet mappen, la litografiet nedi og
tok ut A2-arket med frøken Mudocci som jeg hadde printet ut
hjemme. I løpet av fire minutter var det på plass i rammen og
hang på veggen. Jeg la hodet på skakke og kikket på det. Det
kunne gå ukevis før ofrene våre oppdaget selv de mest komisk
enkle forfalskningene. I vår hadde jeg erstattet et oljemaleri,
«Hest med liten rytter» av Knut Rose, med et bilde jeg hadde
scannet fra en kunstbok og forstørret opp. Det gikk fire uker før
det ble meldt stjålet. Frøken Mudocci kom antagelig til å bli
avslørt på grunn av hvitheten i A5-arket, men det kunne ta sin
tid. Og innen da ville tyveriet være umulig å tidfeste og huset
rengjort nok ganger til at de aldri ville finne noe DNA. For jeg
visste at de lette etter DNA. I fjor, da Kjikerud og jeg hadde
gjort fire brekk på under fire måneder, hadde denne
mediakåte, lysluggede giraffen av en politispradebasse,
førstebetjent Brede Sperre, stått fram i Aftenposten og slått
fast at en gjeng profesjonelle kunsttyver var på ferde. Og at selv
om det ikke dreide seg om de store verdiene, ville Ransavsnittet
– for å kvele utviklingen i starten – ta i bruk
etterforskningsmetoder som ellers var forbeholdt drap og store
narkotikasaker. Det kunne hele Oslos befolkning stole på, hadde
Sperre sagt, latt den gutteaktige luggen blafre i vinden og sett i
linsen med faste, stålgrå øyne mens fotografen knipset. Han
hadde naturligvis ikke sagt det som det var; at prioriteringen
var pushet på dem av folkene som bodde i disse villastrøkene,
bemidlede personer med politisk innflytelse og vilje til å trygge
seg og sitt. Og jeg måtte innrømme at jeg kvapp til da Diana
tidligere i høst hadde fortalt at den kjekke politimannen fra
avisene hadde vært innom galleriet, at han ville vite om det var
noen som hadde frittet henne ut om kundene hennes, om hvem
som hadde hvilke verker hjemme hos seg. Det virket nemlig
som kunsttyvene var fullt orientert om hva som hang hvor. Da
Diana hadde spurt hva min bekymrede rynke i pannen skyldtes,
hadde jeg gitt henne det skjeve smilet og svart at jeg likte
dårlig å ha en rival på nærmere to meter. Til min overraskelse
hadde Diana rødmet før hun lo.
Jeg gikk raskt tilbake til utgangsdøra, tok forsiktig av
badehette og hansker og tørket dørhåndtaket på begge sider
før jeg lukket meg ut. Gata lå like formiddagsstille og
sprakende høsttørr i det uforstyrrelige solskinnet.
På vei til bilen så jeg på klokka. Tolv fjorten. Det var rekord.
Og pulsen var høy, men under kontroll. Om førtiseks minutter
ville Ove aktivere alarmen igjen fra driftsrommet. Og omtrent
samtidig tippet jeg at Jeremias Lander ville reise seg på et av
våre intervjurom, ta styreformannen i hånden med en siste
beklagelse og forlate lokalene våre og dermed være utenfor
min kontroll. Men altså i min stall av kandidater. Ferdinand ville
– som jeg hadde instruert ham om – måtte forklare kunden at
det var synd at denne glapp, men at om de skulle få fast fisk på
så gode kandidater som Lander, burde de vurdere å jekke opp
lønnstilbudet tjue prosent. En tredjedel av mer er som kjent
mer.
Og dette var bare starten. Om to timer og førtiseks minutter
skulle jeg på storviltjakt. Grevejakt. Jeg var underbetalt, hva så?
Føkk Stockholm og føkk Brede Sperre; jeg var konge på
haugen.
Jeg plystret. Løvet knaste under skoene mine.
Kapittel 5
Tilståelse
Det er blitt sagt at da de amerikanske politietterforskerne
Inbaud, Reid og Buckley i 1962 ga ut «Criminal Interrogation
and Confession» la de grunnlaget for det som siden har vært
den rådende avhørsteknikken i den vestlige verden. Sannheten
er selvfølgelig at teknikken var rådende lenge før det, at
Inbaud, Reid og Buckleys ni-trinns avhørsmodell bare
sammenfattet FBIs hundreårige erfaring med å fravriste
mistenkte tilståelser. Metoden har vist seg uhyre effektiv, både
på skyldige og uskyldige. Etter at DNA-teknologien gjorde det
mulig å etterprøve saker, oppdaget man på kort tid hundrevis
av uskyldig dømte bare i USA. Rundt en fjerdedel av disse
feilaktige dommene var basert på tilståelser produsert av nitrinnsmodellen.
Det sier alt om hvilket fantastisk verktøy det er.
Mitt mål er å få kandidaten til å tilstå at han er en bløff, at
han ikke er egnet til jobben. Kommer han seg gjennom de ni
trinnene uten å ha tilstått, er det grunn til å tro at kandidaten
selv virkelig mener at han er kvalifisert. Og det er de
kandidatene jeg er på utkikk etter. Jeg sier konsekvent «han»
siden ni-trinnsmodellen er mest meningsfullt å bruke på menn.
Min ikke ubetydelige erfaring er at kvinner sjelden søker på
jobber de ikke er kvalifisert – og helst overkvalifisert – til. Og
selv da er det den enkleste sak i verden å få henne til å bryte
sammen og tilstå at hun ikke har det som skal til. Falske
tilståelser forekommer selvfølgelig også hos menn, men det er
greit. De havner tross alt ikke i fengsel, de mister bare
muligheten til en lederjobb hvor evnen til å stå imot press er
noe av det vi ser etter.
Jeg har overhodet ingen skrupler med å bruke Inbaud, Reid
og Buckley. Den er en skalpell i en verden av healing, urter og
psykologisk tåkeprat.
Trinn én er direkte konfrontasjon og mange tilstår allerede
der. Man gjør det klinkende klart for kandidaten at man vet alt,
at man sitter på bevis på at vedkommende ikke er kvalifisert.
«Det er mulig jeg var litt kjapp med å uttrykke interessen for
ditt kandidatur, Greve,» sa jeg og lente meg bakover i stolen.
«Jeg har sjekket litt, og det viser seg at aksjeeierne i HOTE
mener at du sviktet som leder. At du var veik, manglet
killerinstinkt og at det var din skyld at selskapet ble kjøpt opp.
Det er jo nettopp oppkjøp Pathfinder frykter, så du skjønner
sikkert at det blir vanskelig å se deg som en seriøs kandidat.
Men …» Jeg løftet smilende kaffekoppen, «… la oss nyte kaffen
og prate litt om andre ting i stedet. Hvordan går oppussingen?»
Clas Greve satt på den andre siden av det falske Noguchibordet
med ryggen rak og blikket rett i mitt. Han lo.
«Tre og en halv million,» sa han. «Pluss aksjeopsjoner,
naturligvis.»
«Hva behager?»
«Hvis styret i Pathfinder er redd for at opsjonene kan
motivere meg til å pynte opp bedriften for oppkjøpskandidater,
beroliger du dem med at vi legger inn en klausul om at
opsjonene faller bort i tilfelle oppkjøp. Ingen fallskjerm. Dermed
har jeg og styret samme incitament. Å bygge en sterk bedrift,
en bedrift som spiser i stedet for å bli spist. Opsjonsverdien
kalkuleres etter Black og Scholes og legges til fastlønnen når
din tredjedel beregnes.»
Jeg smilte som best jeg kunne. «Jeg er redd du tar ting litt vel
for gitt nå, Greve. Det er flere ting her. Husk at du er utlending,
og norske bedrifter foretrekker gjerne egne landsmenn som …»
«Du bokstavelig talt siklet på meg i din kones galleri i går,
Roger. Og det gjorde du rett i. Etter forslaget ditt satte jeg meg
litt inn i din og Pathfinders posisjon. Og skjønte fort at selv om
jeg er nederlandsk statsborger, skal dere ha problemer med å
finne en mer relevant kandidat enn meg. Problemet da var at
jeg ikke var interessert. Men man får tenkt mye på tolv timer.
Og på den tiden kan man for eksempel komme frem til at det er
begrenset hvor interessant husoppussing er i lengden.» Clas
Greve foldet de brunbarkede hendene foran seg.
«Det er rett og slett på tide at jeg kommer meg opp igjen i
salen. Pathfinder er kanskje ikke det mest sexy selskapet jeg
kunne ha funnet, men det har potensial, og en person med
visjoner og styret på sin side kan bygge det opp til noe virkelig
interessant. Det er imidlertid slett ikke sikkert at styret og jeg
har en visjon vi kan dele, så din jobb er vel egentlig å føre oss
sammen så fort som mulig for å finne ut om det er noen vits i å
gå videre.»
«Hør her, Greve …»
«Jeg tviler ikke på at dine metoder fungerer på mange,
Roger, men for min del må du gjerne hoppe over skuespillet. Og
gå tilbake til å kalle meg Clas. Dette skulle jo bare være en
hyggelig prat, ikke sant?»
Han løftet kaffekoppen som til en skål. Jeg grep muligheten til
en time-out og løftet min egen kopp.
«Du virker litt stresset, Roger. Har dere konkurrenter på
dette oppdraget?»
Strupehoderefleksen min har en tendens til å kicke inn når
jeg blir overrumplet. Jeg måtte svelge fort for ikke å hoste kaffe
på «Sara gets undressed».
«Jeg skjønner godt at du må kjøre hardt, Roger,» smilte Greve
og lente seg nærmere meg.
Jeg kunne kjenne kroppsvarmen hans og en svak duft som
fikk meg til å tenke på sedertre, russisk lær og citrus. Cartiers’
«Declaration»? Eller noe annet i samme prisklasse.
«Jeg er overhodet ikke fornærmet, Roger. Du er proff, og det
er jeg også. Du vil naturligvis bare gjøre en god jobb for
kunden, det er tross alt det de betaler deg for. Og jo mer
interessant kandidaten er, desto viktigere er det å teste
vedkommende ordentlig. Den påstanden om at aksjeeierne i
HOTE ikke var fornøyde, er ikke dum, jeg ville nok også prøvd
noe sånt om jeg var deg.»
Jeg trodde ikke mine egne ører. Først hadde han pælmet
trinn én rett tilbake i fleisen på meg ved å slå fast at jeg var
avslørt, at vi skulle hoppe over skuespillet. Og nå kjørte han
trinn to, det Inbaud, Reid og Bucley kaller «sympatisere med
mistenkte gjennom å normalisere handlingen». Og det mest
utrolige var at selv om jeg visste nøyaktig hva det var Greve
gjorde, bygget den seg opp, denne følelsen jeg hadde lest så
mye om: den mistenktes trang til å kaste kortene. Det var
nesten så jeg fikk lyst til å le høyt.
«Jeg skjønner ikke helt hva du mener nå, Clas.» Selv om jeg
prøvde å virke avslappet, hørte jeg at stemmen min hadde en
metallisk klang og kjente at tankene vasset i sirup. Jeg rakk
ikke å mobilisere til motangrep før det neste spørsmålet kom:
«Penger er egentlig ikke motivasjonen min, Roger. Men om
du ønsker, kan vi godt prøve å presse opp lønnen. En tredjedel
av mer …»
… er mer. Han hadde overtatt avhøret helt nå og gått rett fra
trinn to til sju: Presentere alternativ. I dette tilfellet: gi
mistenkte en alternativ motivasjon til å tilstå. Det var perfekt
utført. Han kunne selvfølgelig ha brakt familien min på banen,
sagt noe om hvor stolte mine avdøde foreldre eller min kone
ville bli når de hørte hvordan jeg hadde fått presset opp lønnen,
provisjonen vår, mitt eget bonusgrunnlag. Men Clas Greve
visste at det ville være å gå for langt, selvfølgelig visste han det.
For jeg hadde ganske enkelt møtt min overmann.
«OK, Clas,» hørte jeg meg selv si. «Jeg gir meg. Det er
akkurat som du sier.»
Greve lente seg tilbake igjen i stolen. Han hadde vunnet, og
nå pustet han ut og smilte. Ikke triumferende, bare fornøyd
med at det var overstått. SEIERSVANT, noterte jeg på arket
som jeg alt visste jeg kom til å hive etterpå.
Det merkeligste var at det slett ikke føltes som et nederlag,
men som en lettelse. Ja, jeg følte meg rett og slett oppstemt.
«Kunden trenger likevel de faste opplysningene,» sa jeg.
«Har du noe imot at vi fortsetter?»
Clas Greve lukket øynene, satte fingertuppene mot hverandre
og ristet på hodet.
«Fint,» sa jeg. «Da vil jeg at du forteller meg om livet ditt.»
Jeg noterte mens Clas Greve fortalte. Han hadde vokst opp som
yngstemann av tre. I Rotterdam. Det var en røff havneby, men
familien hadde tilhørt de privilegerte, faren hadde en høy
stilling i Phillips. Norsk hadde Clas og de to søstrene lært seg i
løpet av de lange somrene hos besteforeldrene på hytta i Son.
Han hadde hatt et anstrengt forhold til faren som mente at
yngstemann var bortskjemt og manglet disiplin.
«Han hadde rett,» smilte Greve. «Jeg var vant til å oppnå
resultater både på skolen og idrettsbanen uten å jobbe for det.
Men da jeg var rundt seksten, kjedet alt meg og jeg begynte å
oppsøke såkalt tvilsomme miljøer, de er ikke vanskelige å finne i
Rotterdam. Jeg hadde ingen venner der, og fikk ingen nye
heller. Men jeg hadde penger. Så jeg begynte en systematisk
uttesting av alt som var forbudt; alkohol, hasj, prostitusjon,
småbrekk og etter hvert noe hardere stoffer. Hjemme trodde
far på meg, at jeg drev med boksetrening, at det var derfor jeg
kom hjem med oppblåst ansikt, rennende nese og blodskutte
øyne. Og jeg tilbrakte stadig mer tid på disse stedene hvor folk
lot meg holde på, men fremfor alt lot meg være i fred. Jeg vet
ikke om jeg likte det nye livet mitt, folk rundt meg så på meg
som en særling, en ensom sekstenåring de ikke visste hvor de
hadde. Og akkurat det likte jeg. Etter hvert begynte livsførselen
min å vises på skoleresultatene, men jeg ga blaffen. Men far
våknet omsider. Og kanskje syntes jeg at jeg endelig fikk det jeg
hadde villet ha hele tiden; min fars oppmerksomhet. Han
snakket rolig og alvorlig til meg, jeg brølte tilbake. Noen
ganger kunne jeg se at det var like før han mistet beherskelsen.
Jeg elsket det. Han sendte meg til besteforeldrene mine i Oslo,
hvor jeg tok de to siste årene på videregående. Hvordan hadde
du det med din far, Roger?»
Jeg noterte tre ord på SELV. SELVSIKKER.
SELVUTLEVERENDE. Og SELVINNSIKT.
«Jeg og han snakket lite sammen,» sa jeg. «Vi var temmelig
forskjellige.»
«Var? Han er altså død?»
«Han og mor døde i en bilulykke.»
«Hva drev han med?»
«Diplomatiet. Den britiske ambassaden. Han traff mor i Oslo.»
Greve la hodet på skakke og studerte meg. «Savner du ham?»
«Nei. Lever din far?»
«Neppe.»
«Neppe?»
Clas Greve trakk pusten og presset håndflatene mot
hverandre. «Han ble borte da jeg var atten. Han kom ikke hjem
til middag. På jobben fortalte de at han hadde forlatt arbeidet
som vanlig klokken seks. Mor ringte politiet etter bare noen
timer. De tok affære med én gang siden dette var i en tid da
terrorgrupper på venstresiden kidnappet rike forretningsfolk i
Europa. Det hadde ikke vært noen bilulykker på motorveien,
ingen innbrakt på sykehus ved navn Bernhard Greve. Han var
ikke på noen passasjerlister, og bilen var ikke blitt registrert
noe sted. Han ble aldri funnet.»
«Hva tror du skjedde?»
«Jeg tror ingenting. Han kan ha kjørt til Tyskland, tatt inn på
et motell under falsk navn, ikke klart å skyte seg selv. Så har
han i stedet kjørt videre midt på natten, funnet et svart vann
midt inne i en wald og kjørt uti. Eller blitt kidnappet på
parkeringsplassen utenfor Phillipskontoret, to menn med
pistoler i baksetet. Satt seg til motverge, fått en kule i nakken.
Bilen og far er blitt kjørt til et bilopphuggeri samme natt, blitt
presset sammen til en pannekake av metall og kuttet opp i
passe biter. Eller kanskje han sitter et sted med en
paraplydrink i den ene hånden og en kjøpedame i andre.»
Jeg forsøkte å se noe i Greves ansikt, høre noe i stemmen.
Ingenting. Enten hadde han tenkt tanken for ofte, eller så var
han bare en steinhard satan. Jeg visste ikke hva jeg foretrakk.
«Du er atten år og bor i Oslo,» sa jeg. «Faren din er savnet.
Du er en ung mann med problemer. Hva gjør man?»
«Jeg avsluttet videregående med toppkarakterer og søkte
meg til Dutch Royal Marine Commandoes.»
«Commandoes. Høres ut som en sånn macho elitegreie?»
«Definitivt.»
«En sånn hvor én av hundre kommer inn.»
«Noe sånt. Jeg ble kalt inn til opptaksprøvene, hvor de bruker
én måned på systematisk å bryte deg ned. Og etterpå – hvis du
har overlevd – fire år på å bygge deg opp.»
«Høres ut som noe jeg har sett på film.»
«Tro meg, Roger, dette har du ikke sett på film.»
Jeg så på ham. Jeg trodde ham.
«Senere kom jeg meg inn i antiterrorgruppen BBE i Dorn. Jeg
var der i åtte år. Fikk se hele verden. Surinam, De
nederlandske Antillene, Indonesia, Afghanistan. Vinterøvelser i
Harstad og på Voss. Jeg ble tatt til fange og torturert under en
antidopkampanje i Surinam.»
«Høres eksotisk ut. Men du holdt tett?»
Clas Greve smilte. «Tett? Jeg snakket som en sladrekjerring.
Kokainbaroner leker ikke avhør.»
Jeg lente meg frem. «Nei vel? Hva gjorde de?»
Greve så lenge og tenksomt på meg med et hevet øyebryn før
han svarte. «Det tror jeg virkelig ikke du har lyst til å vite,
Roger.»
Jeg var litt skuffet, men nikket og satte meg tilbake.
«Så kameratene dine ble plaffet ned eller noe sånt?»
«Nei. Da de slo til mot posisjonene jeg hadde røpet, var de
selvfølgelig alt flyttet. Jeg tilbrakte to måneder i en kjeller hvor
jeg levde på råtten frukt og vann fullt av moskitoegg. Da BBE
bar meg ut, veide jeg førtifem kilo.»
Jeg så på ham. Prøvde å forestille meg hvordan de hadde
torturert ham. Hvordan han hadde tatt det. Og hvordan
førtifemkilosvarianten av Clas Greve hadde sett ut. Annerledes,
selvfølgelig. Men ikke så veldig, ikke egentlig.
«Ikke rart du sluttet,» sa jeg.
«Det var ikke derfor. De åtte årene i BBE var de beste i mitt
liv, Roger. For det første er det de greiene du faktisk har sett på
film. Kameratskapet og samholdet. Men i tillegg var det der jeg
lærte meg det som ble håndverket mitt.»
«Som er?»
«Å finne mennesker. I BBE var det noe som kaltes TRACK. En
gruppe som var spesialisert i å oppspore mennesker i alle
mulige situasjoner og steder i verden. Det var de som fant meg
i den kjelleren. Så jeg søkte, ble tatt opp i TRACK, og der lærte
jeg meg alt. Fra eldgammel indiansk sportydning til
avhørsmetoder av vitner og de mest moderne, elektroniske
sporingsverktøy som finnes. Det var slik jeg kom i kontakt med
HOTE. De hadde laget en signalsender på størrelse med en
skjorteknapp. Ideen var å feste den på en person og så følge
alle hans bevegelser via en mottager, en sånn man så i
spionfilmer allerede på 60-tallet, men som ingen egentlig hadde
fått til å fungere tilfredsstillende. Også HOTEs skjorteknapp
viste seg å være ubrukelig; den tålte ikke kroppssvette,
temperaturer under minus ti, og signalene forserte bare de
tynneste husvegger. Men sjefen på HOTE likte meg. Han hadde
ingen sønner …»
«Og du hadde ingen far.»
Greve sendte meg et overbærende smil.
«Fortsett,» sa jeg.
«Etter de åtte årene i militæret begynte jeg på
ingeniørstudiene mine i Haag, betalt av HOTE. I løpet av mitt
første år hos HOTE hadde vi laget et sporingsverktøy som
fungerte under ekstreme forhold. Etter fem år var jeg nummer
to i kommandolinjen. Etter åtte overtok jeg som sjef, og resten
vet du.»
Jeg lente meg tilbake i stolen og nippet til kaffen. Vi var
allerede i mål. Vi hadde en vinner. Jeg hadde til og med skrevet
det. ANSATT. Kanskje var det derfor jeg nølte med å gå videre,
kanskje var det noe inni meg som sa at nok var nok. Eller
kanskje var det noe annet.
«Du ser ut som det er noe mer du vil spørre om,» sa Greve.
Jeg kom med en utflukt. «Du har ikke snakket om ekteskapet
ditt.»
«Jeg har snakket om de viktige tingene,» sa Greve. «Vil du
høre om ekteskapet?»
Jeg ristet på hodet. Og bestemte meg for å avslutte. Men så
grep skjebnen inn. I form av Clas Greve selv.
«Fint bilde du har her,» sa han og vred hodet mot veggen
over seg. «Er det Opie?»
«’Sara gets undressed’, sa jeg. «En gave fra Diana. Samler du
på kunst?»
«Jeg har så smått begynt.»
Noe i meg sa fortsatt nei, men det var for sent; jeg hadde alt
spurt: «Hva er det flotteste du har?»
«Et oljemaleri. Jeg fant det akkurat på det skjulte rommet bak
kjøkkenet. Ingen i familien har visst at bestemor hadde det
bildet.»
«Interessant,» sa jeg og kjente hjertet gjøre et merkelig hopp.
Måtte være spenningen før i dag. «Hvilket bilde er det?»
Han så lenge på meg. Et lite smil krøp frem på munnen hans.
Han formet leppene til et svar og jeg fikk en merkelig
forutanelse. En forutanelse som fikk magen min til å trekke seg
sammen, slik en boksers magemuskler automatisk trekker seg
sammen når de forutser et kroppsslag. Men leppene hans
forandret form. Og all verdens forutanelser hadde ikke kunnet
forberede meg på det han svarte:
«’Jakten på det kalydonske villsvin’.»
«Jakten ...» I løpet av to sekunder var munnen min blitt
knusktørr. «Den jakten?»
«Kjenner du til det?»
«Hvis du mener bildet av ... av ...»
«Peter Paul Rubens,» sa Greve.
Jeg konsentrerte meg om én eneste ting. Å holde masken.
Men det blinket foran meg som fra en lystavle i den londonske
tåken på Loftus Road: QPR hadde akkurat satt et sleivskudd i
krysset. Livet var snudd opp ned. Vi var på vei til Wembley.
DEL II
INNSIRKLING
Kapittel 6
Rubens
«Peter Paul Rubens.»
Et øyeblikk var det som om all bevegelse, alle lyder i rommet
var frosset fast. «Jakten på det kalydonske villsvin» av Peter
Paul Rubens. Det rimelige ville selvfølgelig være at jeg hadde
antatt at det var snakk om en reproduksjon, en fantastisk god
og berømt forfalskning som i seg selv godt kunne være verdt en
million eller to. Men det var noe med stemmen, noe med
ettertrykket, noe med denne personen Clas Greve som gjorde
at jeg ikke var i tvil. At det var originalen, det blodige
jaktmotivet fra gresk mytologi, fantasidyret som gjennombores
av Meleagers spyd, maleriet som hadde vært borte siden
tyskerne plyndret galleriet i Rubens’ hjemby Antwerpen i 1941
og som man inntil krigens slutt hadde trodd og håpet befant
seg i en eller annen bunkers i Berlin. Jeg er ingen stor
kunstkjenner, men det hendte av naturlige årsaker at jeg gikk
inn på Internett og så på listene over forsvunnet, ettersøkt
kunst. Og der hadde dette maleriet tronet blant ti-på-topp i
over seksti år, etter hvert nærmest bare som en kuriositet siden
man regnet med at det hadde brent opp sammen med halve
den tyske hovedstaden. Tungen min forsøkte å hente fuktighet
fra ganen:
«Du bare fant et maleri av Peter Paul Rubens på et skjult rom
bak kjøkkenet hos din avdøde bestemor?»
Greve nikket leende. «Slikt hender, har jeg hørt. Nå er det jo
ikke hans beste eller mest kjente maleri, men det er sikkert
verdt noe.»
Jeg nikket taust. Femti millioner? Hundre? Minst. Et annet av
Rubens gjenfunne bilder, «Massakren av de uskyldige», hadde
for bare noen år siden gått på auksjon for femti millioner. Pund.
Over en halv milliard kroner. Jeg trengte vann.
«Det kom forresten ikke helt ut av det blå at hun hadde
bortgjemt kunst,» sa Greve. «Du skjønner, min bestemor var
svært vakker som ung, og i likhet med nær sagt hele sosieteten
i Oslo, pleiet hun omgang med de øverste tyske offiserene
under okkupasjonstiden. Spesielt med én av dem, en
kunstinteressert oberst hun ofte fortalte meg om da jeg bodde
her. Hun fortalte at han hadde gitt henne kunst for at hun
skulle gjemme det for ham til etter krigen. Dessverre ble han
henrettet av medlemmer av motstandsbevegelsen i krigens
siste dager. Ironisk nok var flere av hans banemenn blant dem
som hadde drukket champagnen hans da tyskernes stilling så
bedre ut. Jeg trodde riktignok bare sånn halvveis på bestemors
historier. Helt til de polske håndverkerne altså fant denne
døren bak bokhyllene på pikeværelset innenfor kjøkkenet.»
«Fantastisk,» hvisket jeg ufrivillig.
«Ikke sant? Jeg har ikke fått sjekket om det er originalen
ennå, men …»
Men det er det, tenkte jeg. Tyske oberster samlet ikke på
reproduksjoner.
«Håndverkerne dine så bildet?» spurte jeg.
«Ja. Men jeg tviler på at de skjønte hva det var.»
«Si ikke det. Har leiligheten alarm?»
«Jeg skjønner hva du mener. Og svaret er ja, alle leilighetene i
gården har en fellesavtale. Og ingen av håndverkerne har
nøkler siden de kun jobber mellom åtte og fire slik gårdens
ordensreglement krever. Og når de er der, er jeg stort sett
sammen med dem.»
«Det tror jeg du bør fortsette med. Vet du hvilket selskap
alarmen er tilknyttet?»
«Trio-et-eller-annet. Jeg tenkte faktisk jeg skulle spørre din
kone om hun kjenner noen som kan hjelpe meg med å avgjøre
om det er en original Rubens. Du er den første jeg snakker med
dette om, jeg håper du ikke nevner det for noen.»
«Selvfølgelig ikke. Jeg skal spørre henne og ringe deg
tilbake.»
«Takk, det setter jeg pris på. Foreløpig vet jeg bare at om det
er ekte, så er det uansett ikke blant hans mest kjente bilder.»
Jeg smilte fort. «Så synd. Men tilbake til stillingen. Jeg liker å
jobbe fort. Hvilken dag tror du at du kan møte Pathfinder?»
«Hvilken som helst.»
«Godt.» Jeg tenkte mens jeg så ned i kalenderen min.
Håndverkere åtte til fire. «Det passer nok best for Pathfinder
om de kan komme inn til Oslo etter arbeidstid. Horten er en
drøy times kjøring, så hvis vi finner en dag denne uken i
sekstiden, er det greit?» Jeg sa det så lett jeg kunne, men den
falske musikken skar i ørene.
«Ja visst,» sa Greve som ikke syntes å ha merket noe. «Så
lenge det ikke er i morgen, så,» la han til og reiste seg.
«Det blir nok for kort varsel for dem også,» sa jeg. «Jeg ringer
deg på nummeret jeg fikk.»
Jeg fulgte ham ut i resepsjonen. «Kan du bestille en drosje,
Da?» Jeg prøve å lese av ansiktsuttrykket til Oda eller Ida om
hun aksepterte forkortelsen, men ble avbrutt av Greve:
«Takk, jeg kjører egen bil. Hils din kone, og så venter jeg på
en telefon fra deg.»
Han rakte meg hånden, og jeg grep den bredt smilende: «Jeg
skal prøve å få ringt deg i kveld, for det var slik at du var
opptatt i morgen, ikke sant?»
«Ja.»
Jeg vet ikke helt hvorfor jeg ikke stoppet der. Rytmen i
konversasjonen, følelsen med når en samtale er over tilsa at det
var her jeg skulle si det avsluttende «vi snakkes». Kanskje var
det en magefølelse, en forutanelse, kanskje var det allerede da
plantet en redsel som gjorde meg ekstra forsiktig.
«Ja, oppussing er jo en temmelig oppslukende aktivitet,» sa
jeg.
«Det er ikke det,» sa han. «Jeg skal med morgenflyet til
Rotterdam i morgen. Hente bikkja, den har sittet i karantene.
Jeg er tilbake først sent på kvelden.»
«Å ja,» sa jeg og slapp hånden hans for at han ikke skulle
kjenne hvordan jeg stivnet til. «Hva slags bikkje er det du har?»
«Nietherterrier. Sporhund. Men aggressiv som en kamphund.
Bra å ha i huset når man har sånne bilder hengende, synes du
ikke?»
«Jo visst,» sa jeg. «Jo visst.»
Bikkje. Jeg hatet bikkjer.
«Ja vel,» hørte jeg Ove Kjikerud si i andre enden av telefonen.
«Clas Greve, Oscars gate tjuefem. Jeg har nøkkelen her.
Overlevering på Sushi & Coffee om en time. Alarmen
deaktiveres klokka søtten null null i morra. Jeg får finne et
påskudd for å jobbe ettermiddag. Hvorfor så kort varsel,
forresten?»
«Fordi etter i morgen vil det være en bikkje i leiligheten.»
«OK. Men hvorfor ikke i arbeidstida slik du pleier?»
Den unge mannen i Corneliani-dress og nerdekule briller kom
bortover fortauet mot telefonautomaten. Jeg snudde ryggen
mot ham for å slippe å hilse og presset munnen nærmere røret:
«Jeg vil være hundre prosent sikker på at det ikke er
håndverkere der. Og så ringer du Göteborg med en gang og
ber dem skaffe en ordentlig reproduksjon av Rubens. Det finnes
mange, men si at vi må ha en bra en. Og at de må ha den klar til
deg når du kommer med Munch-trykket i natt. Det er kort
varsel, men det er viktig at jeg har den til i morgen, forstår
du?»
«Ja da, ja da.»
«Og så kan du fortelle Göteborg at du kommer ned igjen i
morgen natt med originalen. Du husker navnet på bildet?»
«Ja, ja. ’Jakten på det katalonske villsvinet’. Rubens.»
«Close enough. Du er hundre prosent sikker på at vi kan stole
på denne heleren?»
«Jesus, Roger. For hundrede gang: ja!»
«Jeg bare spør!»
«Hør på meg nå. Fyren veit at hvis han lurer noen én eneste
gang, så er han ute av gamet på livstid. Det er ingen som
straffer tjuveri hardere enn tjuver.»
«Greit.»
«Bare én ting; jeg må utsette den siste Göteborg-turen ett
døgn.»
Det var ikke noe problem, vi hadde gjort det før, Rubens ville
være trygg innenfor innertaket, men jeg kjente likevel
nakkehårene reise seg.
«Hvorfor det?»
«Jeg får besøk i morra kveld. Dame.»
«Det får du utsette.»
«Sorry, går ikke.»
«Går ikke?»
«Det er Natasja.»
Jeg trodde knapt mine egne ører. «Russerhora?»
«Ikke kall henne det.»
«Er det ikke det hun er?»
«Jeg kaller ikke kona di for silikonbabe, gjør jeg vel?»
«Sammenligner du min kone med en prostituert kvinne?»
«Jeg sa at jeg ikke kaller kona di silikonbabe.»
«Best for deg. Diana er natural all the way.»
«Du juger.»
«Niks.»
«OK, I’m impressed. Men jeg kommer uansett ikke før i morra
natt. Jeg har stått på ventelista til Natasja i tre uker og jeg skal
filme seansen. Få det på teip.»
«Filme? Du kødder.»
«Jeg må ha noe å se på til neste gang. Gudene veit når det
blir.»
Jeg lo høyt. «Du er gal.»
«Hvorfor sier du det?»
«Du elsker en hore, Ove! Ingen virkelig mann kan elske en
hore.»
«Hva veit du om det?»
Jeg stønnet. «Og hva har du tenkt å si til din elskede når du
drar fram et jævlig filmkamera da?»
«Hun veit jo ikke noe om det.»
«Skjult kamera i klesskapet?»
«Klesskapet? Huset mitt har full kameraovervåkning, mann.»
Ingenting Ove Kjikerud fortalte om seg selv, overrasket meg
lenger. Han hadde fortalt at når han hadde fri, så han for det
meste på TV i det lille huset sitt i skogkanten øverst i
Tonsenhagen. Og at han likte å skyte på skjermen hvis det var
noe han virkelig ikke likte. Han hadde skrytt av sine østerrikske
Glock-pistoler, eller «damer» som han kalte dem, fordi de ikke
hadde noen hane som løftet seg før ejakulasjonen. Til TVskytingen
brukte Ove løspatroner, men det var en gang han
hadde glemt at han hadde satt i et magasin med skarpt, og
hadde skutt i filler en splitter ny Pioneer plasmaskjerm til tretti
tusen spenn. Når han ikke skjøt på TV-en, plaffet han ut av
vinduet på et fuglehus for ugler som han selv hadde satt opp på
en stamme i skogen rett bak huset. Og en kveld han hadde
sittet foran TV-en, hadde han hørt det brake i trærne utenfor,
åpnet vinduet, lagt an med en Remington-rifle og fyrt av. Kula
hadde truffet dyret midt i pannebrasken og Ove hadde måttet
tømme fryseren for stablene med Grandiosa pizza. I de neste
seks månedene hadde det vært elgbiff, elgkarbonader,
elgstuing, elgkaker og elgkoteletter til han til slutt ikke hadde
orket mer, hadde tømt fryseren for andre gang og fylt den opp
igjen med Grandiosa. Alle disse historiene fant jeg fullt ut
troverdige. Men dette …
«Full kameraovervåkning?»
«Det er visse frynsegoder ved å jobbe i Tripolis også, ikke
sant?»
«Og de kameraene kan du bare sette i gang uten at hun
merker det?»
«Jepp. Jeg henter henne, vi går inn i leiligheten. Hvis det går
femten sekunder uten at jeg har deaktivert alarmen med
kodeordet, begynner kameraene å gå oppe på Tripolis.»
«Og alarmen begynner å ule i leiligheten din?»
«Niks. Stille alarm.»
Jeg kjente selvfølgelig konseptet. Alarmen gikk bare oppe på
Tripolis. Poenget var å ikke skremme bort tyvene mens Tripolis
ringte politiet og selv var på pletten i løpet av femten minutter.
Målet var pågripelse på fersk gjerning før tyvene forsvant med
tyvegodset, om ikke kunne de forhåpentligvis identifiseres på
filmopptaket.
«Jeg har sagt fra til gutta som er på vakt at de skal droppe
utrykning, ikke sant? At de bare kan benke seg til og nyte synet
på monitorene der oppe.»
«Mener du at gutta skal sitte og se på deg og russ…
Natasja?»
«Må jo spre gleden. Men jeg har sørga for at kameraet ikke
dekker senga, det er privat område. Men jeg får henne til å kle
av seg foran fotenden av senga, i stolen ved siden av TV-en, ikke
sant? Hu tar regi, det er det som er det fine. Får henne til å
sitte der og fingre seg sjøl. Perfekt kameravinkel, har jobba litt
med lyssettinga. Så kan jeg runke off-camera, ikke sant?»
Grensen for hvor mye informasjon jeg ville ha, var passert.
Jeg kremtet: «Da kommer du og henter Munch i natt. Og så
Rubens i overmorgen natt, greit?»
«Klart. Er alt OK med deg, Roger? Du høres stressa ut.»
«Alt er OK,» sa jeg og strøk håndbaken over pannen. «Alt er
veldig OK.»
Jeg la på og gikk fra telefonautomaten. Det var i ferd med å
skye over, men jeg merket det knapt. For alt var jo OK. Jeg
skulle bli mangemillionær. Kjøpe meg fri, fri fra alt. Verden og
alt i den – inkludert Diana – skulle bli min. Det buldret i det
fjerne, det lød som dyp latter. Så kom de første regndråpene,
og skosålene mine klapret lystig mot brosteinene der jeg løp.
Kapittel 7
Gravid
Klokka var seks, det hadde sluttet å regne, og i vest rant det
gull ned i Oslofjorden. Jeg kjørte Volvoen inn i garasjen, slo av
tenningen og ventet. Da døra hadde glidd igjen bak meg, slo jeg
på kupélyset, åpnet den svarte mappen og dro ut dagens
fangst. «Brosjen». Eva Mudocci.
Jeg lot blikket gli over ansiktet hennes. Munch må ha vært
forelsket i henne, han kunne ikke ha greid å tegne henne slik
ellers. Tegnet henne som Lotte, fanget den tause smerten, den
stille villskapen. Jeg bannet lavt, trakk pusten hardt og
hvesende mellom tennene. Så åpnet jeg taktrekket over hodet
mitt. Det var min egen oppfinnelse, beregnet på å gjemme
bilder som skulle fraktes over landegrenser. Jeg hadde bare
løsnet himlingen – innertaket som det heter på bilspråket – der
den var festet på toppen av frontruta. Så hadde jeg limt to bånd
med borrelås på innsiden, og etter litt finskjæring rundt
kupélyset i front hadde jeg det perfekte oppbevaringsstedet.
Problemet med å frakte store bilder, særlig gamle, tørre
oljemalerier, er at de bør ligge flatt og ikke rulles sammen, for
da risikerer man at malingen krakelerer og bildet ødelegges.
Frakten krever altså plass, og lasten er temmelig iøynefallende.
Men med en takflate på rundt fire kvadratmeter var det plass til
selv store bilder, og de var skjult for ivrige tollere med bikkjer
som heldigvis ikke snuste etter maling og lakk.
Jeg skjøv Eva Mudocci på innsiden, festet taktrekket med
borrelåsene, gikk ut av bilen og opp til huset.
På kjøleskapet hang en lapp fra Diana om at hun var ute med
sin venninne Cathrine og ville være hjemme rundt midnatt. Det
var nesten seks timer til. Jeg åpnet en San Miguel, satte meg i
stolen ved vinduet og begynte å vente på henne. Hentet en
flaske til og tenkte på noe jeg husket fra Johan Falkbergetboken
Diana hadde lest for meg den gangen jeg hadde kusma:
«Vi drikker alle alt ettersom vi er tørstige til.»
Jeg hadde ligget i senga med feber og verkende kinn og ører
og lignet en svettende blåsefisk mens legen så på termometeret
og sa det «ikke var så farlig». Og det hadde ikke føltes så farlig
heller. Det var først etter påtrykk fra Diana at han motvillig
hadde nevnt stygge ord som meningitis og orkitis som han enda
mer motvillig oversatte til hjernehinnebetennelse og
testikkelbetennelse. Men føyde straks til at det var «svært
usannsynlig i dette tilfellet».
Diana leste for meg og la kalde omslag på pannen min. Boken
var «Den fjerde nattevakt» av Johan Falkberget, og siden jeg
ikke hadde annet å beskjeftige min betennelsestruede hjerne
med, hørte jeg godt etter. Spesielt var det to ting jeg merket
meg. For det første presten Sigismund som unnskylder en
drukkenbolt med at «vi drikker alle alt ettersom vi er tørstige
til». Kanskje fordi jeg for min egen del fant trøst i et slikt
menneskesyn: Dersom det er din natur, er det greit.
Det andre var et sitat fra Pontoppidans forklaringer, hvor han
slår fast at et menneske kan drepe et annet menneskes sjel, kan
smitte det, dra det med seg ned i synden slik at det unndras
frelse. Det fant jeg mindre trøst i. Og tanken på å skulle besudle
englevinger gjorde at jeg aldri hadde innviet Diana i alt hva jeg
gjorde til ekstrainntekts ervervelse.
I seks døgn pleiet hun meg, og det både behaget og plaget
meg. For jeg visste at jeg ikke ville gjort det samme for henne, i
hvert fall ikke for en skarve kusma. Så da jeg endelig spurte
henne hvorfor hun gjorde det, var det med oppriktig
nysgjerrighet. Svaret hennes hadde vært enkelt:
«Fordi jeg elsker deg.»
«Det er bare kusma.»
«Kanskje jeg ikke vil få sjansen til å vise det senere. Du er så
frisk.»
Det hadde lydd som en anklage.
Og dagen etter hadde jeg ganske riktig stått opp fra sengen,
gått i et jobbintervju hos et rekrutteringsfirma som het Alfa og
fortalt dem at de måtte være idioter om de ikke ansatte meg.
Og jeg vet hvorfor jeg kunne fortelle dem det med en slik
uovervinnelig selvsikkerhet. Fordi det finnes ikke noe som får
en mann til å vokse mer ut over sin kroppshøyde enn at en
kvinne akkurat har sagt at hun elsker ham. Og uansett hvor
dårlig hun har løyet, vil det alltid være en del av ham som er
henne takknemlig for dette, som vil elske henne litt.
Jeg hentet en av kunstbøkene til Diana og leste om Rubens og
det lille som sto der om «Jakten på det kalydonske villsvin» og
studerte bildet nøye. Så la jeg boken fra meg og prøvde å tenke
igjennom morgendagens operasjon i Oscars gate trinn for trinn.
En leilighet i en bygård betydde naturligvis at man risikerte å
treffe naboer i oppgangen. Potensielle vitner som kunne se meg
på nært hold. Men bare i noen sekunder. Og de ville ikke fatte
noen mistanke der og da, ville ikke merke seg ansiktet ettersom
jeg var i kjeledress og låste meg inn i en leilighet som var under
oppussing. Så hva var det jeg var så redd for?
Jeg visste hva jeg var redd for.
Han hadde lest meg som en åpen bok under intervjuet. Men
hvor mange av sidene? Kunne det være at han hadde fattet
mistanke? Tull. Han hadde kjent igjen en avhørsteknikk han
selv hadde lært i militæret, det var alt.
Jeg hentet mobiltelefonen min og ringte Greves nummer for å
fortelle ham at Diana var ute, at navnet på en eventuell ekspert
som kunne sjekke bildets originalitet fikk vente til han var
tilbake fra Rotterdam. Greves telefonsvarerstemme sa: «Please
leave a message,» og det gjorde jeg. Ølflaska var tom. Jeg
vurderte en whisky, men slo det fra meg, ville ikke våkne opp
med kuppelhue i morgen. Én siste øl, greit.
Jeg var halvveis ned i den da det gikk opp for meg hva jeg
gjorde. Jeg tok mobiltelefonen ned fra øret og skyndte meg å
avbryte anropet. Jeg hadde slått nummeret til Lotte, det som
sto under den diskré a-en i kontaktregisteret, en a som hadde
fått meg til å dirre de få gangene det hadde dukket opp på
displayet som innkommende samtale. Regelen vår hadde vært
at jeg ringte. Jeg gikk inn på kontaktregisteret, fant a-en og
trykket «slett».
«Vil du virkelig slette?» repliserte telefonen.
Jeg stirret på alternativene. Det feige, svikefulle «nei» og det
løgnaktige «ja».
Jeg trykket «ja». Og visste at nummeret hennes var prentet
inn i hjernen min på en måte som unndro seg sletting. Hva det
betydde, verken visste eller ville jeg vite. Men det ville blekne.
Blekne og forsvinne. Det skulle.
Diana kom hjem fem minutter før midnatt.
«Hva har du gjort, elskling?» spurte hun, kom bort til stolen,
satte seg på armlenet og ga meg en klem.
«Ikke stort,» sa jeg. «Jeg intervjuet Clas Greve.»
«Hvordan gikk det?»
«Han er perfekt, bortsett fra at han er utlending. Pathfinder
har sagt klart fra at de vil ha en nordmann som sjef, de har til
og med sagt offentlig at de legger vekt på å være norske i alle
ledd. Så det må en overtalelsesjobb til.»
«Men det er jo det du er verdens beste på.» Hun kysset meg
på pannen. «Jeg har til og med hørt andre snakke om rekorden
din.»
«Hvilken rekord?»
«Mannen som alltid får ansatt den han innstiller, vel.»
«Å, den,» sa jeg og spilte overrasket.
«Du greier det nok denne gangen også.»
«Hvordan var det med Cathrine?»
Diana dro en hånd gjennom det tykke håret mitt. «Fantastisk.
Som vanlig. Eller; enda mer fantastisk enn vanlig.»
«Hun kommer til å dø av lykke en dag.»
Diana la ansiktet mot håret mitt og snakket ned i det: «Hun
har akkurat fått vite at hun er gravid.»
«Så blir det kanskje ikke så fantastisk for en stund.»
«Tull,» mumlet hun. «Har du drukket?»
«Ørlite grann. Skal vi drikke en skål for Cathrine?»
«Jeg køyer, jeg er stuptrøtt av all lykkepraten. Kommer du?»
Da jeg lå krumbøyd bak henne i soverommet, omsluttet henne
og kjente ryggsøylen hennes mot bryst og mage, gikk det
plutselig opp for meg noe jeg skjønte jeg måtte ha tenkt helt
siden intervjuet med Greve. At nå kunne jeg gjøre henne
gravid. At jeg endelig var på land, på sikker grunn, at et barn
slett ikke kunne fortrenge min plass nå. For med Rubens ville
jeg endelig være den løven, herskeren, Diana snakket om. Den
uerstattelige forsørgeren. Det var ikke det at Diana hadde tvilt
på det før, men jeg hadde tvilt. Tvilt på at jeg kunne være den
redevokteren en kvinne som Diana fortjente. Og at nettopp et
barn kunne kurert den velsignede blindheten hennes. Men nå
kunne hun gjerne få se, få se hele meg. I hvert fall mer av meg.
Den skarpe, kalde lufta fra det åpne vinduet fikk huden over
dyna til å nuppe seg og jeg kjente ereksjonen komme.
Men pusten hennes var alt dyp og jevn.
Jeg slapp henne. Hun gled over på ryggen, trygg og
forsvarsløs som et spedbarn.
Jeg smatt ut av senga.
Mizukoalteret var tilsynelatende urørt siden i går. Det gikk
vanligvis aldri en dag uten at hun gjorde en eller annen synlig
forandring: skiftet vann, satte inn et nytt vokslys, nye blomster.
Jeg gikk opp i stua, skjenket meg en whisky. Parketten var
kald borte ved vinduet. Whiskyen var en tretti år gammel
Macallan, en gave fra en fornøyd kunde. De var børsnotert nå.
Jeg så ned mot garasjen som var badet i måneskinn. Ove var
nok på vei. Han ville låse seg inn i garasjen og sette seg inn i
bilen som han hadde reservenøkler til. Ta ut Eva Mudocci, legge
henne i mappen og gå ned til sin egen bil som sto parkert i
betryggende avstand, langt nok unna til at ingen ville forbinde
den med huset vårt. Han ville kjøre til heleren i Göteborg,
levere bildet og være tilbake utpå morgenkvisten. Men Eva
Mudocci var uinteressant nå, en irriterende fillejobb som bare
måtte fås unna. Når Ove kom tilbake fra Göteborg, ville han
forhåpentligvis ha med en brukbar reproduksjon av Rubens’
villsvinjakt, som han ville plassere under innertaket i Volvoen
før vi eller naboene sto opp.
Tidligere hadde Ove brukt min bil til Göteborg-turene. Jeg
hadde aldri snakket med heleren, og han kjente forhåpentligvis
ikke til at noen andre enn Ove var involvert. Det var slik jeg ville
ha det, færrest mulig kontaktpunkter, færrest mulig som på et
eller annet tidspunkt ville kunne rette fingeren mot meg.
Kriminelle ble før eller siden tatt, og da gjaldt det å ha mest
mulig avstand mellom dem og meg. Det var derfor jeg sørget
for aldri å bli sett offentlig i samtale med Ove Kjikerud, og
derfor jeg brukte en automattelefon når jeg måtte kontakte
ham, jeg ville ikke at noen av mine telefonnumre skulle være på
Ove Kjikeruds samtalelogg når han ble tatt. Delingen av
pengene og den mer strategiske planlegging foregikk på en
avsidesliggende hytte i Elverums-traktene. Ove leide hytta av
en eremitt av en bonde, og vi ankom alltid i hver vår bil.
Og det var på vei til denne hytta at det hadde slått meg
hvilken risiko jeg løp ved at Ove brukte min bil til å kjøre
bildene til Göteborg. Jeg hadde passert en fartskontroll, og der
hadde jeg sett hans nesten tretti år gamle Mercedes, en svart
og grundig stylet 280 SE, stå parkert ved siden av en politibil.
Og det gikk opp for meg at Ove Kjikerud selvfølgelig er en av
disse notoriske råkjørerne som er ute av stand til å holde
fartsgrensene. Jeg hadde innprentet ham at han alltid skulle
fjerne den automatiske betalingsbrikken fra frontruta når han
kjørte min Volvo til Göteborg siden bompasseringer med
betalingsbrikke blir registrert og jeg ikke var interessert i å
forklare politiet hvorfor jeg hadde kjørt opp og ned på E6 ved
nattetid flere ganger i året. Men da jeg passerte Oves
Mercedes i den fartskontrollen på vei mot Elverum, skjønte jeg
at det var det som var den største risikoen: At politiet ville
stoppe råkjører og gammel kjenning Ove Kjikerud på vei til
Göteborg og lure på hva i all verden han gjorde med bilen til
den respektable, nå ja, hodejegeren Roger Brown. Og at derfra
og ut ville det bare være dårlige nyheter. Fordi Kjikerud mot
Inbaud, Reid og Buckley bare kunne ha ett utfall.
Jeg syntes jeg kunne se noe bevege seg i mørket nede ved
garasjen.
I morgen var D-dag. Drømmedag. Dommedag. Dimmedag.
For hvis alt gikk etter planen, var dette det siste kuppet. Jeg
ville være i mål, fri, han som slapp unna med det.
Byen funklet løfterikt under oss.
Lotte svarte på femte ring. «Roger?» Forsiktig, skånsomt.
Som om det var hun som vekket meg og ikke omvendt.
Jeg la på.
Og tømte resten av whiskyglasset i én slurk.
Kapittel 8
G11sus4
Jeg våknet med en forferdelig hodepine.
Jeg heiste meg opp på albuene og så Dianas delikate,
trusekledte bakende stikke opp i været mens hun rotet
gjennom veska og lommene på klærne hun hadde hatt på seg i
går.
«Leter du etter noe?» spurte jeg.
«God morgen, elskede,» sa hun, men jeg hørte at det ikke var
det. Og jeg var enig.
Jeg karet meg ut av senga og ut på badet. Så meg i speilet og
visste at resten av dagen helst burde bli bedre. Måtte bli bedre.
Kom til å bli bedre. Jeg skrudde på dusjen og steg inn under de
iskalde strålene idet jeg hørte Diana banne lavt inne på
soverommet.
«And it’s gonna be …,» syngegaulet jeg i ren trass:
«PERFECT!»
«Jeg stikker nå,» ropte Diana. «Jeg elsker deg.»
«Og jeg elsker deg,» ropte jeg, men vet ikke om hun rakk å
høre det før døra smalt igjen bak henne.
Klokka ti satt jeg på kontoret og forsøkte å konsentrere meg.
Hodet mitt føltes som et gjennomsiktig, pulserende rumpetroll.
Jeg hadde registrert at Ferdinand i flere minutter hadde åpnet
munnen og formet den til det jeg antok var ord av varierende
interesse. Og selv om munnen fortsatt var åpen, hadde han
sluttet å bevege den og stirret i stedet på meg med det jeg
tolket som en avventende mine.
«Gjenta spørsmålet,» sa jeg.
«Jeg sier at det er greit at jeg tar andreintervjuet med Greve
og kunden, men da må du fortelle meg litt om Pathfinder først.
Jeg har jo fått nåtting, jeg kommer til å fremstå som en bimbo!»
Her gikk stemmen hans opp i den skrulleobligatoriske falsetten.
Jeg sukket. «De lager ørsmå, nesten usynlige sendere som
kan festes på personer slik at man kan finne dem via en
mottager koblet til verdens mest avanserte GPS-system.
Prioritert service fra satellitter de er medeiere i og så videre.
Banebrytende teknologi, ergo oppkjøpskandidat. Les
årsrapporten. Noe annet?»
«Jeg har lest den! Alt om produktene er hemmeligstemplet.
Og hva med at Clas Greve er utlending, hvordan skal jeg få
denne tydeligvis nasjonalistiske kunden til å svelge det?»
«Det skal ikke du gjøre, det skal jeg. Ikke bekymre deg sånn,
Ferdy.»
«Ferdy?»
«Ja, jeg har tenkt litt på det. Ferdinand blir for langt. Er det
greit?»
Han stirret vantro på meg. «Ferdy?»
«Ikke med kunder til stede, naturligvis.» Jeg smilte bredt og
kjente allerede hodepinen lette. «Er vi ferdige, Ferdy?»
Det var vi.
Frem til lunsj tygde jeg Paralgin og stirret på klokka.
I lunsjen gikk jeg til gullsmeden vis-à-vis Sushi & Coffee.
«De,» sa jeg og pekte på diamantøredobbene i vinduet.
Det var dekning på kortet. Så vidt det var. Og den dyprøde
eskens semskete overflate var myk som valpehud.
Etter lunsj fortsatte jeg å tygge Paralgin og stirre på klokka.
Nøyaktig klokka fem parkerte jeg ved fortauet i Inkognitogata.
Det var greit å finne en plass; både de som arbeidet her og de
som bodde her, befant seg tydeligvis på vei hjem. Det hadde
akkurat regnet, og skosålene mine smattet mot asfalten.
Mappen kjentes lett. Reproduksjonen hadde vært av middels
kvalitet og selvfølgelig grovt overpriset på femten tusen
svenske kroner, men det betydde lite akkurat nå.
I den grad det finnes en fasjonabel gate i Oslo, er det Oscars
gate. Bygårdene er et virvar av arkitektoniske uttrykk, mest
nyrenessanse. Fasader med nygotiske mønstre, beplantede
forhager, det var her direktørene og de høyere funksjonærene
hadde fått sine gårder på slutten av attenhundretallet.
En mann med puddel i bånd kom mot meg. Ingen harebikkjer
her nede i sentrum. Han så gjennom meg. Sentrum.
Jeg svingte inn til nummer 35, ifølge adressesøket på
Internett en gård med «en hannoveriansk variant av
middelalderpåvirket arkitektur». Mer interessant var det at det
også sto at den spanske ambassaden ikke lenger holdt til her,
ergo slapp jeg forhåpentligvis plagsomme
overvåkningskameraer. Det var ingen å se foran gården som
hilste meg taust med svarte vinduer. Nøkkelen jeg hadde fått av
Ove, skulle gå til både gårdsporten og døra til leiligheten. Det
med porten stemte i alle fall. Jeg gikk fort i trappene. Bestemt.
Ikke tungt, ikke lett. En person som vet hvor han skal og ikke
har noe å skjule. Jeg hadde nøkkelen klar så jeg ikke skulle bli
stående og fikle ved døra til leiligheten, sånt høres lett i en
gammel, lytt bygård.
Tredje etasje. Ikke noe navn på døra, men jeg visste at det var
her. Dobbeltdør med ruglet glass. Jeg var ikke så rolig som jeg
hadde trodd, for hjertet mitt hamret mot innsiden av ribbeina
og jeg bommet på nøkkelhullet. Ove hadde en gang fortalt meg
at det første som forsvinner når man er redd, er finmotorikken.
Han hadde lest det i en bok om nærkamp, hvordan evnen til å
lade et våpen forsvinner når man stilles overfor et annet våpen.
Like fullt traff nøkkelen hullet på andre forsøk. Og gikk rundt,
lydløst, glatt og perfekt. Jeg trykket ned håndtaket og dro døra
til meg. Skjøv den fra meg. Men den ville ikke opp. Jeg dro
igjen. Faen i helvete! Hadde Greve satt inn en ekstra lås? Skulle
alle mine drømmer og planer knuses her på grunn av en jævla
ekstra lås? Jeg dro alt jeg kunne i døra, nærmest i panikk. Den
løsnet fra karmen med et smell og glasset ble stående og dirre i
karmen mens det kastet ekko bortover oppgangen. Jeg gled
innenfor, lukket døra forsiktig bak meg og pustet ut. Og den
syntes med ett idiotisk, tanken som hadde slått meg i går kveld.
Kom jeg ikke til å savne denne spenningen som jeg var blitt så
vant til?
På innpust fyltes nese, munn og lunger av løsemidler;
lateksmaling, lakk og lim.
Jeg skrittet over malingsspannene og rullene med tapet i
gangen og gikk innover i leiligheten. Gråpapir på rutete
eikeparkett, brystpanel, murstøv, gamle vinduer som tydeligvis
skulle skiftes. Stuer på størrelse med små ballsaler som lå på
rekke og rad.
Jeg fant det halvferdige kjøkkenet på innsiden av den
midterste stua. Strenge linjer, metall og heltre, utvilsomt dyrt,
jeg tippet på Poggenpohl. Jeg gikk inn på pikeværelset, og der
var døra bak bokhyllene. Jeg hadde allerede tatt høyde for at
den kunne være låst, men visste også at det i tilfelle ville være
verktøy i leiligheten som jeg kunne bryte den opp med.
Det ble ikke nødvendig. Hengslene skrek lavt og advarende
da døra svingte opp.
Jeg steg inn i et mørkt, tomt og avlangt rom, tok fram
lommelykta fra innsiden av kjeledressen og førte den blekgule
lyskjeglen bortover veggene. Det hang fire bilder der inne. Tre
av dem var for meg ukjente. Det fjerde var det ikke.
Jeg stilte meg rett foran det og kjente den samme tørrheten i
munnen som da Greve hadde sagt tittelen.
«Jakten på det kalydonske villsvin».
Lyset syntes å trenge ut fra de underliggende og nesten fire
hundre år gamle lagene med maling. Sammen med skyggene
ga det jaktscenen omriss og form, det Diana hadde forklart meg
kaltes clair-obscure. Bildet hadde en nesten fysisk virkning, en
magnetisme som dro deg inn, det var som å møte en
karismatisk person man tidligere bare har kjent fra fotografier
og omtale. Jeg var ikke forberedt på all denne skjønnheten. Jeg
kjente igjen fargene fra de yngre og mer berømte jaktbildene
hans i Dianas kunstbøker – «Løvejakt», «Flodhest- og
krokodillejakt», «Tigerjakt». I boken jeg leste i går hadde det
stått at dette var Rubens’ første jaktmotiv, selve
utgangspunktet for de senere mesterverkene. Det kalydonske
villsvinet var blitt sendt ut av gudinnen Artemis for å myrde og
herje i Kalydon, som hevn for at hun som gudinne var blitt
neglisjert av menneskene. Men det var Kalydons beste jeger,
mennesket Meleager, som til slutt drepte villsvinet med spydet
sitt. Jeg stirret på Meleagers nakne, muskuløse kropp, det
hatefulle ansiktsuttrykket som minnet meg om noen, på spydet
som var på vei inn i beistets kropp. Så dramatisk og likevel
andaktsfullt. Så nakent og likevel hemmelighetsfullt. Så enkelt.
Og så verdifullt.
Jeg løftet bildet ned, bar det ut på kjøkkenet og la det på
benken. Den gamle rammen hadde som jeg regnet med, en
blindramme på baksiden som lerretet var festet til. Jeg tok fram
de to eneste verktøyene jeg hadde med og trengte; en syl og en
avbitertang. Jeg klippet over de fleste nellikspikrene, dro ut de
som skulle brukes igjen, løsnet blindramma og brukte sylen til å
vippe ut stiftene. Jeg fomlet mer enn jeg pleide, kanskje Ove
hadde rett om det med finmotorikken likevel. Men tjue minutter
senere var reproduksjonen endelig på plass i rammen og
originalen i mappen.
Jeg hengte bildet på plass, lukket døra bak meg, sjekket at jeg
ikke hadde etterlatt noen spor og gikk ut av kjøkkenet med en
svett hånd hardt rundt mappehåndtaket.
Idet jeg gikk gjennom den midterste stua, kastet jeg et blikk
ut av vinduet og fikk et glimt av en halvt ribbet trekrone. Jeg
stoppet. De rødglødende bladene som hang igjen, fikk treet til å
se ut som det brant i det skrå sollyset som lekket ut mellom
skyene. Rubens. Fargene. Det hadde hans farger.
Det var et magisk øyeblikk. Et triumfens øyeblikk. Et
forvandlingens øyeblikk. Et slikt øyeblikk hvor man ser alt så
klart at beslutninger som før hadde syntes vanskelige, plutselig
fremstår som innlysende. Jeg ville bli far, jeg hadde planlagt å
fortelle henne det først i kveld, men jeg visste plutselig at dette
var det riktige øyeblikket. Nå, her, på selve åstedet, med
Rubens under armen og dette vakre, majestetiske treet foran
meg. Dette var øyeblikket som skulle støpes i bronse, det
evigvarende minnet Diana og jeg skulle ha sammen og ta frem
på regnværsdager. Avgjørelsen som hun, ubesudlet, skulle tro
var tatt i et øyeblikks klarsyn og uten annen foranledning enn
av kjærlighet til henne og vårt kommende barn. Og bare jeg,
løven, familieoverhodet, skulle kjenne den mørke
hemmeligheten; at sebraens strupe var blitt bitt over etter et
bakholdsangrep, at bakken hadde vært blodig før byttet ble
lagt foran dem, mine uskyldsrene. Ja, slik skulle vår kjærlighet
nå befestes. Jeg tok opp telefonen, dro av meg den ene hansken
og slo nummeret til Prada-telefonen hennes. Jeg prøvde å
formulere setningen i hodet mens jeg ventet på å få forbindelse.
«Jeg vil gi deg et barn, min elskede.» Eller: «Min elskede, la
meg få gi deg …»
John Lennons G11sus4-akkord lød.
«It’s been a hard day’s night …» Så sant, så sant. Jeg smilte
oppspilt.
Før jeg plutselig skjønte det.
At jeg hørte det.
At noe var helt galt.
Jeg senket telefonen.
Og fjernt, men tydelig nok, hørte jeg The Beatles begynne å
spille «A Hard Day’s Night». Ringetonen hennes.
Føttene mine sto som sementert fast til gråpapiret på gulvet.
Så begynte de å bevege seg i retning av lyden mens hjertet
mitt slo tunge paukeslag.
Lyden kom fra bak en dør som sto på gløtt mot korridoren på
innsiden av stuene.
Jeg åpnet døra.
Det var et soverom.
Senga midt i rommet var oppredd, men hadde åpenbart vært
i bruk. Ved fotenden lå en koffert, og ved siden av den sto en
stol med noen klær over ryggstøet. En dress hang på en henger
i det åpne klesskapet. Dressen Clas Greve hadde brukt i
intervjuet. Fra et sted i rommet sang Lennon og McCartney
tostemt med en energi de aldri helt skulle finne igjen på senere
plater. Jeg så meg rundt. Og knelte. Bøyde meg ned. Og der lå
den. Prada-telefonen. Under senga. Den må ha glidd ut av
lomma på buksene hennes. Antagelig da han rev dem av henne.
Og hun hadde ikke oppdaget at telefonen var borte før … før …
Jeg så for meg den fristende bakenden hennes i morges, den
rasende letingen i klærne og i veska.
Jeg reiste meg opp igjen. Altfor fort, antagelig, for rommet
begynte å snurre. Jeg støttet meg mot veggen.
Telefonsvareren koblet seg inn, og der var den kvitrende
stemmen:
«Hei, det er Diana. Jeg har ikke telefonen tilgjengelig …»
Sant nok.
«Men du vet hva du skal gjøre …»
Ja. Et sted i hjernen hadde registrert at det var den
hanskeløse hånda jeg hadde støttet meg med, og at jeg derfor
måtte huske å tørke av veggen.
«Ha en fortreffelig dag!»
Kunne derimot bli vanskelig.
Pip.
DEL III
ANDRE INTERVJU
Kapittel 9
Andre intervju
Faren min, Ian Brown, var en ivrig, men ikke særlig god
sjakkspiller. Han hadde lært å spille av sin far da han var fem
år, og han leste sjakkbøker og studerte klassiske partier. Likevel
lærte han meg ikke å spille sjakk før jeg var fjorten år, etter at
mine mest lærenemme år var over. Men jeg hadde anlegg for
sjakk og da jeg var seksten, slo jeg ham for første gang. Han
smilte som om han var stolt av meg, men jeg vet at han hatet
det. Han stilte opp brikkene på nytt, og vi begynte på
revansjeoppgjøret. Jeg spilte som vanlig med de hvite brikkene,
han innbilte meg at han derved ga meg en fordel. Etter noen
trekk unnskyldte han seg og gikk ut på kjøkkenet, hvor jeg
visste han tok en støyt av ginflaska. Da han kom tilbake, hadde
jeg byttet om på to av brikkene, men han oppdaget det ikke.
Fire trekk senere satt han måpende og så på min hvite
dronning som sto overfor hans svarte konge. Og han så at han
ville være sjakkmatt i neste trekk. Han var så komisk å se på at
jeg ikke greide holde meg, men begynte å le. Og jeg så på
ansiktsuttrykket hans at han skjønte hva som hadde skjedd. Da
reiste han seg og slo først alle brikkene av brettet. Så slo han
meg. Knærne sviktet og jeg falt, mer av redsel enn av kraften i
slaget. Han hadde aldri slått meg før.
«Du har byttet om,» freste han. «Min sønn jukser ikke.»
Jeg kjente blodsmaken i munnen. Den hvite dronningen lå på
gulvet rett foran meg. Den hadde fått slått et skår av kronen.
Hatet brant som galle i hals og bryst. Jeg plukket opp den
ødelagte dronningen og satte den på brettet. Så de andre
brikkene. Én etter én. Stilte dem akkurat der de hadde stått.
«Ditt trekk, far.»
For det er det spilleren med det kaldeste hatet gjør, når han
har vært i ferd med å vinne og motstanderen uventet har slått
ham i ansiktet, truffet et sted det gjør vondt, funnet redselen
hans. Han mister ikke oversikten over brettet, men gjemmer
redselen og holder seg til planen. Puster, rekonstruerer,
fortsetter spillet, innkasserer seieren. Går derfra uten
triumferende gester.
Jeg satt ved enden av bordet og så Clas Greves munn bevege
seg. Så hvordan kinnene strammet og slakket seg og formet ord
som tydeligvis var forståelige for Ferdinand og de to
representantene for Pathfinder, de nikket i alle fall synlig
fornøyde alle tre. Som jeg hatet den munnen. Hatet de grårosa
gummene, de solide gravstøttetennene, ja, selve formen på
denne motbydelige kroppsåpningen; et rett skår med to
oppadpekende kroker på hver side som antydet et smil, det
samme inngraverte smilet Bjørn Borg hadde sjarmert verden
med. Og som Clas Greve nå forførte sin fremtidige arbeidsgiver
Pathfinder med. Men aller mest hatet jeg leppene hans.
Leppene som hadde berørt min kones lepper, min kones hud,
sannsynligvis hennes blekrøde brystvorter og helt sikkert
hennes dyvåte, vidåpne kjønn. Jeg innbilte meg at jeg kunne se
et blondt kjønnshår i en sprekk i den kjøttfulle delen av
underleppen.
Jeg hadde sittet taus i snart en halv time nå mens Ferdinand
med imbesilt engasjement hadde liret av seg idiotiske spørsmål
fra intervjuguiden som om de var hans egne.
Clas Greve hadde i begynnelsen av intervjuet svart henvendt
til meg. Men etter hvert hadde han skjønt at jeg bare var der
som en uanmeldt, passiv bisitter og at jobben hans i dag var å
frelse tre andre med Greves evangelium. Men han hadde med
jevne mellomrom sendt meg raske, spørrende blikk som om han
ønsket et hint om hva som var min rolle.
Etter hvert hadde de to fra Pathfinder, styreformannen og
informasjonssjefen, kommet med sine spørsmål som naturlig
nok hadde dreid seg om tiden i HOTE. Og Greve hadde
redegjort for hvordan han og HOTE hadde stått i bresjen for
utviklingen av TRACE, en lakklignende væske eller gelé som
inneholdt rundt hundre sendere per milliliter, og som kunne
smøres på ethvert objekt. Fordelen var at den blanke lakken
nesten var usynlig og akkurat som vanlig lakk så solid limt fast
til objektet at det var umulig å bli kvitt uten bruk av en
malingsskrape. Ulempen var at senderne var så små at de ikke
greide å sende sterke nok signaler til å trenge gjennom tettere
materie enn luft hvis dette omsluttet senderne, slik som for
eksempel vann, is, gjørme eller ekstremt tykke støvlag som
kjøretøyer i ørkenkriger kunne være utsatt for.
Men vegger, selv av tykk mur, var derimot sjelden noe
problem.
«Vi opplevde at soldater vi hadde festet TRACE på, forsvant
fra mottagerne våre når de ble skitne nok,» sa Greve. «Vi
mangler teknologien som gjør mikroskopiske sendere sterke
nok.»
«Den har vi i Pathfinder,» sa styreformannen. Han var en
tynnhåret mann i femtiårsalderen som med ujevne mellomrom
vred på nakken som om han var redd den skulle stivne, eller
han hadde slukt noe stort han ikke greide å svelge. Det ante
meg at det var en ufrivillig spasme som skyldtes en
muskelsykdom av den typen som bare har én utgang. «Men
dessverre har vi ikke TRACE-teknologien.»
«Teknologisk hadde HOTE og Pathfinder vært det perfekte
ektepar,» sa Greve.
«Nettopp,» sa styreformannen spisst. «Med Pathfinder som
hjemmeværende husmor og noen usle slanter fra
lønningsposen.»
Greve humret. «Helt riktig. Dessuten vil HOTEs teknologi
være lettere for Pathfinder å tilegne seg enn vice versa. Derfor
mener jeg at det er bare én farbar vei for Pathfinder. Og den er
å foreta reisen på egen hånd.»
Jeg så Pathfinders representanter veksle blikk.
«Uansett, det er en imponerende CV, Greve,» sa
styreformannen uten å la seg merke ved den ufrivillige
rimingen. «Men det vi er opptatt av i Pathfinder er at vår
administrerende skal være en stayer, en … hva er det dere
kaller det på rekrutteringsspråket?»
«Bonde,» ilte Ferdinand til.
«En bonde, ja. Et godt bilde. Altså en som dyrker det som alt
er der, som bygger videre sten på sten. Som er seig og
tålmodig. Og du har et rulleblad som er … eh, spektakulært og
dramatisk, men det viser ikke om du har den utholdenhet og
stahet som kreves av den lederen vi ser etter.»
Clas Greve hadde lyttet til styreformannen med en alvorlig
mine og nå nikket han.
«For det første vil jeg si at jeg deler ditt syn på at det er en
slik ledertype Pathfinder bør se etter. For det andre ville jeg
ikke vist interesse for denne utfordringen hvis jeg ikke trodde
at jeg var den typen.»
«Og det er du?» ytret den andre representanten fra
Pathfinder forsiktig, en tander type som jeg allerede før han
presenterte seg hadde kategorisert som informasjonssjef. Jeg
hadde ansatt en del av dem.
Clas Greve smilte. Et hjertelig smil som ikke bare myket opp
det flintharde, men forandret ansiktet totalt. Jeg hadde sett det
trikset hans noen ganger nå, det som skulle vise den
skøyeraktige gutten han også kunne være. Det hadde samme
virkning som den fysiske berøringen som Inbaud, Reid og
Buckley anbefalte, den intime handlingen, tillitserklæringen,
den som sier at nå blottlegger jeg meg.
«La meg fortelle en historie,» smilte Greve. «Den handler om
noe jeg synes det er vanskelig å innrømme. Nemlig at jeg er en
elendig taper. Jeg er av den typen som blir sur av å tape i myntog
kronkast.»
Det ble humret i rommet.
«Men forhåpentligvis forteller den også noe om tålmodighet
og utholdenhet,» fortsatte han. «I BBE jaktet jeg en gang på en
dessverre ganske ubetydelig narkotikaforbryter i Surinam ...»
Jeg så at de to fra Pathfinder ubevisst lente seg en tanke
fremover. Ferdinand skjenket mer kaffe i koppene samtidig som
han sendte meg et seierssikkert smil.
Og Clas Greves munn beveget seg. Kravlet seg fremover. Åt
seg inn der den ikke hadde rett til å gjøre det. Hadde hun
skreket? Selvfølgelig hadde hun skreket. Diana kunne ganske
enkelt ikke hjelpe for det, et så lett bytte for sitt eget begjær.
Første gang vi hadde elsket, hadde jeg tenkt på Berniniskulpturen
i Cornaro-kapellet; «Den hellige Teresas ekstase».
Delvis på grunn av Dianas halvåpne munn, det lidende, nesten
smertefylte ansiktsuttrykket, den spente blodåren og den
konsentrerte rynken i pannen. Og delvis fordi Diana skrek, og
jeg alltid har tenkt at Berninis ekstatiske karmelitthelgen
skriker idet engelen har trukket pilen ut av hennes bryst og
skal til å stikke den inn igjen. Det er i alle fall slik det ser ut for
meg, inn-ut-inn, et bilde på guddommelig penetrering, puling
på sitt mest sublime, men puling like fullt. Men selv ikke en
helgen kunne skrike som Diana. Dianas skrik var en smertefull
nytelse, en pilspiss mot trommehinnen som ga gysninger
gjennom hele kroppen. Det var et klagende og vedvarende
skrik, en tone som bare så vidt steg og sank, som et modellfly.
Så gjennomtrengende at jeg etter den første elskovsakten
hadde våknet med øresus, og etter tre ukers elsking mente jeg
å merke de første symptomene på tinitus; et vedvarende
fossefall, eller i hvert fall bekkefall, akkompagnert av en pipelyd
som kom og gikk.
Jeg hadde ved et tilfelle uttrykt min bekymring for hørselen,
selvfølgelig som en spøk, men Diana hadde slett ikke tatt det
humoristisk. Hun var tvert om blitt forferdet og hadde nesten
begynt å gråte. Og da vi elsket neste gang, hadde jeg kjent de
myke hendene hennes rundt ørene, noe jeg først hadde
oppfattet som et litt uvanlig kjærtegn. Men da jeg merket at de
koppet seg rundt ørene og formet to varme hørselsvernklokker,
skjønte jeg hvilken kjærlighetshandling det var. Effekten var
begrenset rent sonisk – skriket boret seg fremdeles rett inn i
hjernebarken – men desto større emosjonelt. Jeg er ikke en
mann som gråter lett, men idet det gikk for meg, hadde jeg
begynt å hulke som et barn. Sannsynligvis fordi jeg visste at
ingen, ingen andre ville noensinne elske meg så høyt som
denne kvinnen.
Så når jeg nå satt og så på Clas Greve i visshet om at hun
hadde skreket også i hans favn, prøvde jeg å ikke tenke på
spørsmålet som fulgte. Men akkurat som Diana kunne heller
ikke jeg hjelpe for det: Hadde hun holdt for ørene hans?
«Sporet gikk for det meste gjennom tett jungel og
sumplandskap,» sa Clas Greve. «Åtte timers dagsmarsjer.
Likevel var vi alltid litt på etterskudd, alltid akkurat for sent ute.
De andre ga seg én etter én. Feber, dysenteri, slangebitt eller
ren, skjær utmattelse. Og fyren var som sagt ganske ubetydelig.
Jungelen spiser på forstanden din. Jeg var den yngste, likevel
var det til slutt meg de overlot kommandoen til. Og macheten.»
Diana og Greve. Da jeg hadde parkert Volvoen i garasjen
etter å ha kjørt hjem fra Greves leilighet, hadde jeg et øyeblikk
vurdert å rulle ned vinduene, bare la motoren gå og puste inn
karbondioksyd, monodioksyd eller hva faen det er man puster
inn, det skal i alle fall være en behagelig død.
«Da vi hadde fulgt sporet hans i sekstitre dager gjennom tre
hundre og tjue kilometer av det verste landskapet du kan tenke
deg, var jaktlaget vårt redusert til meg og en ung jypling fra
Groningen som var for dum til å bli gal. Jeg fikk kontakt med
hovedkvarteret og fikk flydd inn en nietherterrier. Kjenner dere
til rasen? Nei vel. Det er verdens beste sporhund. Og
grenseløst lojal, den angriper alt du peker på, uansett størrelse.
En venn for livet. Bokstavelig talt. Helikopteret droppet bikkja,
en valp på litt over ett år, midt i jungelen i det enorme
Sipaliwini-området, det er der de dropper kokainen også.
Droppstedet viste seg imidlertid å være over ti kilometer fra
der vi skjulte oss. Det ville være et mirakel ikke bare om den
greide å oppspore oss, men om den i det hele tatt overlevde ett
døgn i jungelen. Den brukte i underkant av to timer på å finne
oss.»
Greve lente seg tilbake i stolen. Han hadde full kontroll nå.
«Jeg ga den navnet Sidewinder. Etter den varmesøkende
raketten, dere vet? Jeg elsket den bikkja. Det er derfor jeg har
en nietherterrier den dag i dag, jeg hentet den i Nederland i
går, det er faktisk barnebarnet til Sidewinder.»
Diana hadde sittet i stua og sett på TV-nyhetene da jeg kom
hjem på kvelden etter innbruddet hos Greve. Det var fra en
pressekonferanse med førstebetjent Brede Sperre bak en
masse mikrofoner. Han snakket om et drap. Et oppklart drap.
Et drap han alene hadde oppklart, hørtes det ut som. Sperres
stemme hadde en maskulin skurring, som en radio med sfærisk
støy, korn av drop-outs, en skrivemaskin med en nedslitt
bokstav som bare antydes på papiret. «Gje-ningsmannen vil bli
frems-ilt i morgen. Andre spørsmål?» Alle spor av østkant var
fjernet i språket hans nå, men han hadde ifølge Google spilt
basketball for Ammerud i åtte år. Han hadde gått ut av
Politihøyskolen som nest beste på sitt kull. I et portrettintervju i
et dameblad hadde han avslått å svare på om han hadde
kjæreste på profesjonelt grunnlag. En eventuell kjæreste ville
nemlig kunne få uønsket fokus både fra media og de
elementene han jaktet på, sa han. Men ingenting ved pin-upbildene
i samme blad – halvt oppkneppet skjorte, halvt lukkede
øyne, halvt antydende smil – signaliserte kjæreste.
Jeg hadde stilt meg opp bak stolen til Diana.
«Han har begynt i KRIPOS nå,» sa hun. «Drap og sånn.»
Det visste jeg selvfølgelig, jeg googlet Brede Sperre ukentlig
for å se hva han gjorde, om han uttalte noe til avisene om jakten
på kunsttyvligaen. Dessuten forhørte jeg meg om Sperre når
det falt seg slik, Oslo er ikke noen stor by. Jeg visste ting.
«Synd for deg,» sa jeg lett. «Da får du ikke flere besøk av ham
i galleriet.»
Hun hadde ledd og sett opp på meg, og jeg hadde kikket ned
på henne, smilt og ansiktene våre hadde vært opp ned i forhold
til hverandre. Og et øyeblikk hadde jeg tenkt at det med Greve
ikke hadde skjedd, at det bare hadde vært noe jeg hadde malt
for meg selv med litt for livaktige farger, slik de fleste med
jevne mellomrom prøver å forestille seg hva som er det verste
som kan skje, om ikke annet så for å kjenne på hvordan det
føles, om det ville vært til å leve med. Og som for å få bekreftet
at det bare var en drøm, hadde jeg sagt at jeg hadde
ombestemt meg, at hun hadde rett, at vi virkelig burde bestille
den turen til Tokyo i desember. Men hun hadde sett overrasket
på meg og sagt at hun kunne da ikke stenge galleriet rett før
jul, det var jo høysesong. Og ingen dro til Tokyo i desember, det
var iskaldt der da. Jeg spurte bare hva med til våren, at jeg
kunne bestille billetter. Og hun hadde svart at det ble litt vel
mye langtidsplanlegging, kunne vi ikke bare vente og se det an?
Jo da, hadde jeg svart og sagt at jeg gikk og la meg, at jeg var
veldig trett.
Og da jeg kom nedenunder, hadde jeg gått inn på
barneværelset, bort til mizuko jizo-figuren og knelt. Alteret var
fortsatt urørt. For mye langtidsplanlegging. Se det an. Så
hadde jeg tatt den lille, røde esken ut av lomma, strøket
fingertuppene over den glatte overflaten og plassert den ved
siden av den lille steinbuddhaen som passet på vårt vannbarn.
«To dager senere hadde vi funnet narkotikasmugleren i en
liten landsby. Han ble holdt skjult av en pur ung, utenlandsk
jente, som senere viste seg å være kjæresten hans. De pleier å
skaffe seg slike uskyldig utseende jenter og så bruke dem som
kurerer. Til jenta blir tatt i tollen og får livsvarig. Det hadde gått
sekstifem dager siden jakten hadde startet.» Clas Greve trakk
pusten. «For min del kunne den gjerne vart sekstifem til.»
Til slutt var det informasjonssjefen som brøt stillheten som
fulgte: «Og dere arresterte mannen?»
«Ikke bare ham. Han og kjæresten ga oss opplysninger nok til
at vi senere kunne arrestere tjuetre av kollegene hans.»
«Hvordan …,» begynte styreformannen. «Hvordan pågriper
man en slik … eh, desperado?»
«I dette tilfellet var det udramatisk,» sa Clas Greve og la
hendene bak hodet. «Likestillingen er kommet til Surinam. Da
vi stormet huset, hadde han lagt fra seg våpnene på
kjøkkenbordet og sto og hjalp kjæresten sin med en
kjøttkvern.»
Styreformannen slo opp latterdøra og så bort på
informasjonssjefen som lydig istemte med en støtende, om enn
mer forsiktig latter. Koret ble trestemt da Ferdinands lyse
latterkvin la seg på toppen. Jeg studerte de fire blanke
ansiktene mens jeg tenkte på hvor inderlig gjerne jeg skulle
hatt en håndgranat akkurat nå.
Etter at Ferdinand hadde avrundet intervjuet, påtok jeg meg å
følge Clas Greve ut mens de tre andre tok en pause før
oppsummeringen.
Jeg tok med Greve til heisdørene og trykket.
«Overbevisende,» sa jeg, foldet hendene foran dressbuksene
og så opp mot etasjedisplayet. «Du gjør stor lykke med dine
forføringskunster.»
«Forføring og forføring. Jeg antar at du ikke oppfatter det
som uredelig å selge inn seg selv, Roger.»
«Overhodet ikke. Jeg ville gjort det på akkurat samme måte
om jeg var deg.»
«Takk. Når skriver du innstillingen?»
«I kveld.»
«Godt.»
Heisdørene åpnet seg, vi steg inn, stilte oss opp og ventet.
«Jeg bare lurte på,» sa jeg. «Den personen dere forfulgte …»
«Ja?»
«Det var ikke tilfeldigvis den samme personen som hadde
torturert deg i kjelleren?»
Greve smilte. «Hvordan skjønte du det?»
«Ren gjetning.» Heisdørene gled igjen. «Og du nøyde deg
med å bare pågripe?»
Greve hevet et øyebryn. «Finner du det vanskelig å tro?»
Jeg trakk på skuldrene. Heisen satte seg i bevegelse.
«Planen var å ta livet av ham,» sa Greve.
«Hadde du så mye å hevne?»
«Ja.»
«Og hvordan svarer man for mord i det nederlandske
forsvaret?»
«Man sørger for at det ikke oppdages. Curacit.»
«Gift? Som i giftpiler?»
«Det er det hodejegere i vår del av verden bruker.»
Jeg antok at tvetydigheten var tilsiktet.
«En curacitoppløsning i en gummiball på størrelse med en
drue med en sylspiss, nesten usynlig sprøytespiss. Den gjemmes
i madrassen til objektet. Når han legger seg, vil sprøytespissen
trenge gjennom huden samtidig som kroppstyngden presser
giften som er i gummiballen ut i objektets kropp.»
«Men han var altså hjemme,» sa jeg. «Og hadde i tillegg et
vitne i denne jenta.»
«Nettopp.»
«Så hvordan fikk du ham til å angi kompisene sine?»
«Jeg tilbød ham en deal. Jeg fikk kollegaen min til å holde
ham mens jeg kjørte hånda hans ned i kjøttkverna og sa at vi
kom til å male den opp og la ham se på at bikkja vår spiste opp
kjøttdeigen. Da snakket han.»
Jeg nikket mens jeg så for meg scenen. Heisdørene gled opp,
og vi gikk bort til inngangsdøra. Jeg holdt den åpen for ham.
«Og hva med etter at han hadde snakket?»
«Hva med det?» Greve myste opp mot himmelen.
«Holdt du din del av dealen?»
«Jeg …,» sa Greve, fisket et par Maui Jim Titanium-solbriller
ut av brystlomma og satte dem på. «Holder alltid min del av
dealen.»
«En skarve arrestasjon, altså? Var det verdt to måneders jakt
og risikoen for å dø selv?»
Greve lo lavt. «Du forstår ikke, Roger. Å oppgi en jakt er aldri
noen opsjon for en sånn som meg. Jeg er som bikkja mi, et
resultat av gener og dressur. Risiko eksisterer ikke. Når jeg
først er avfyrt, er jeg en varmesøkende rakett som ikke lar seg
stoppe av noe, som dypest sett søker sin egen destruksjon. Test
grunnfaget ditt i psykologi på den.» Han la en hånd på armen
min, smilte tynt og hvisket: «Men hold diagnosen for deg selv.»
Jeg ble stående og holde i døra. «Og jenta? Hvordan fikk du
henne til å snakke?»
«Hun var fjorten år.»
«Og?»
«Hva tror du?»
«Jeg vet ikke.»
Greve sukket dypt. «Jeg skjønner ikke hvordan du har fått et
slikt inntrykk av meg, Roger. Jeg avhører ikke mindreårige
jentunger. Jeg tok henne personlig med til Paramaribo, kjøpte
flybillett for soldatlønnen min og satte henne på første fly hjem
til foreldrene før det surinamske politiet fikk kloa i henne.»
Jeg så etter ham mens han gikk med raske skritt mot en
sølvgrå Lexus GS 430 på parkeringsplassen.
Høstværet var blendende vakkert. Det hadde regnet på
bryllupsdagen min.
Kapittel 10
Hjertefeil
Jeg trykket på ringeklokka til Lotte Madsen for tredje gang.
Riktignok sto ikke navnet hennes på dørklokka, men jeg hadde
ringt nok ganger på døra i Eilert Sundts gate til at jeg visste at
den var hennes.
Mørket og temperaturen hadde falt tidlig og fort. Jeg hutret
der jeg stod. Hun hadde nølt lenge da jeg ringte henne fra jobb
etter lunsj og spurte om jeg kunne få besøke henne rundt
klokka åtte. Og da hun endelig og med et enstavelsesord hadde
innvilget meg audiens, skjønte jeg at hun sannsynligvis hadde
brutt et løfte hun hadde gitt seg selv: å ikke ha noe mer å gjøre
med denne mannen som hadde forlatt henne så ettertrykkelig.
Det summet i portlåsen, og jeg rev døra opp som om jeg var
redd for at det var den eneste sjansen jeg kom til å få. Jeg gikk
trappene, jeg tok ikke sjansen på å havne i heisen sammen med
en eller annen nysgjerrig nabo som fritt kunne ta seg tid til å
glo, registrere, trekke slutninger.
Lotte hadde åpnet døra på klem, og jeg skimtet det bleke
ansiktet hennes innenfor.
Jeg steg inn og lukket døra bak meg:
«Her er jeg igjen.»
Hun svarte ikke. Hun pleide ikke det.
«Hvordan har du hatt det?» spurte jeg.
Lotte Madsen trakk på skuldrene. Hun så ut akkurat som hun
hadde gjort den første gangen jeg så henne: en forskremt valp;
liten og pjuskete med redde, brune hundeøyne. Fett hår hang
livløst ned på begge sidene av ansiktet, holdningen var lut, og
uformelige, fargeløse klær ga inntrykk av at hun var en kvinne
som brukte mer tid på å skjule enn å fremheve kroppen. Noe
hun ikke hadde noen grunn til, Lotte var slank, velformet og
hadde glatt, perfekt hud. Men hun utstrålte en underdanighet
slik jeg innbiller meg man finner hos den type kvinne som alltid
vil bli slått, alltid bli forlatt, aldri få den dealen de fortjener. Det
var kanskje det som hadde vekket noe i meg som jeg til da ikke
ante at jeg hadde; et beskytterinstinkt. I tillegg til de mindre
platonske følelsene som ble utgangspunktet for vårt kortvarige
forhold. Eller affære. Affære. Forhold er presens, affære fortid.
Første gangen jeg så Lotte Madsen, var på en av Dianas
vernissasjer i sommer. Lotte hadde stått i den andre enden av
rommet, hadde blikket festet på meg og hadde reagert litt for
sent. Å ta kvinner på fersk gjerning på denne måten er alltid
smigrende, men da jeg ikke kunne se at blikket hennes hadde
tenkt å returnere til meg, tok jeg meg en sving bortom bildet
hun sto og studerte og introduserte meg selv. Mest av
nysgjerrighet, selvfølgelig, ettersom jeg alltid har vært – min
natur tatt i betraktning – oppsiktsvekkende trofast mot Diana.
Onde tunger kunne hevde at min trofasthet var mer basert på
risikoanalyse enn kjærlighet. At jeg visste at Diana spilte i en
høyere liga enn meg attraksjonsmessig, og at jeg følgelig ikke
kunne ta slike sjanser med mindre jeg var villig til å spille i de
lavere divisjoner herfra og ut.
Kan hende det. Men Lotte Madsen var min divisjon.
Hun så ut som en frikete kunstner og jeg antok automatisk at
det var det hun var, eventuelt kjæresten til én. Ikke noe annet
kunne forklare at et par slappe, brune kordfløyelsjeans og en
kjedelig, trang, grå genser hadde fått adgang til vernissasjen.
Men det viste seg at hun var en kjøper. Ikke for egen regning,
naturligvis, men for et firma i Danmark som skulle innrede sine
nye lokaler i Odense. Hun var frilans oversetter fra norsk og
spansk; brosjyrer, artikler, bruksanvisninger, film og en og
annen fagbok. Firmaet var en av de mer faste kundene hennes.
Hun snakket lavt og med et usikkert, lite smil som om hun ikke
skjønte hvorfor noen ville kaste bort tid på å snakke med henne.
Jeg var straks blitt inntatt i Lotte Madsen. Ja, jeg tror inntatt er
ordet. Hun var søt. Og liten. 159. Jeg behøvde ikke spørre, jeg
har godt øyemål for høyder. Da jeg gikk derfra den kvelden,
hadde jeg fått telefonnummeret hennes for å sende fotografier
av andre bilder av kunstneren som stilte ut. På det tidspunktet
trodde jeg sannsynligvis selv at jeg var oppriktig.
Den andre gangen vi møttes, var over en kaffe på Sushi &
Coffee. Jeg hadde forklart henne at jeg heller ville vise henne
print-outs av bildene enn å bare maile dem fordi skjermbilder –
akkurat som meg – lyver.
Etter at jeg fort hadde gått igjennom bildene, fortalte jeg
henne at jeg var ulykkelig i mitt ekteskap, men at jeg holdt ut
fordi jeg følte meg forpliktet av min kones grenseløse
kjærlighet til meg. Det er verdens eldste klisjé i settingen giftmann-sjekker-ugift-kvinne
og omvendt, men det ante meg at
hun ikke hadde hørt den før. Det hadde jo for så vidt ikke jeg
heller, men jeg hadde i alle fall hørt om den og antok at den
virket.
Hun hadde sett på klokka og sagt at hun måtte gå, og jeg
hadde spurt om jeg kunne stikke innom en kveld og vise henne
en annen kunstner jeg mente var en mye bedre investering for
hennes kunde i Odense. Hun hadde nølende gått med på det.
Jeg hadde tatt med noen dårlige bilder fra galleriet og en god
flaske rødvin fra kjelleren. Hun hadde sett nederlagsdømt ut fra
det øyeblikket hun hadde åpnet døra for meg den varme
sommerkvelden.
Jeg fortalte henne morsomme tabbehistorier om meg selv av
den typen som tilsynelatende setter deg selv i et uheldig lys,
men egentlig viser at du har selvtillit og suksess nok til å ta deg
råd til selvironien. Hun fortalte at hun var enebarn, hadde
flyttet rundt om i verden med foreldrene i barndommen og
ungdommen, at faren var sjefsingeniør i et internasjonalt
selskap som bygde vannverk. At hun ikke hørte spesielt til noe
sted, at Norge var like greit som noe annet. Det var det. Til å
snakke så mange språk snakket hun lite. Oversetter, hadde jeg
tenkt. Hun likte andres historier bedre enn sine egne.
Hun hadde spurt meg om min kone. Din kone, sa hun, selv om
hun må ha kjent Dianas navn ettersom hun hadde fått invitasjon
til vernissasjen. Sånn sett gjorde hun det i alle fall lettere for
meg. Og for seg.
Jeg fortalte at ekteskapet hadde fått seg en knekk da «min
kone» ble gravid og jeg ikke hadde villet ha barnet. Og ifølge
henne hadde overtalt henne til å ta abort.
«Gjorde du det?» hadde Lotte spurt.
«Antagelig.»
Jeg hadde sett noe skje i ansiktet til Lotte og spurt hva det
var.
«Mine foreldre overtalte meg til at få en abort. Fordi jeg var
teenager, og barnet ikke ville få en far. Jeg hader dem stadig for
det. Dem, og mig selv.»
Jeg hadde svelget. Svelget og forklart. «Fosteret vårt hadde
Downs syndrom. Åttifem prosent av alle foreldre som oppdager
det, velger abort.»
Jeg angret med en gang jeg hadde fortalt det. Hva hadde jeg
tenkt? At opplysningen om Downs syndrom skulle gjøre det mer
begripelig for Lotte at jeg ikke hadde villet ha et barn med min
egen kone?
«Der er stor sandsynlighed for, at din kone ville have mistet
barnet helt af sig selv,» hadde Lotte sagt. «Downs syndrom
følges meget ofte af en hjertefejl.»
Hjertefeil, hadde jeg tenkt og takket henne i mitt stille sinn
for å spille på lag, for igjen å gjøre ting enkelt for meg. For oss.
Én time senere hadde vi tatt av oss alle klærne, og jeg feiret en
seier som for en mer seiersvant person sikkert ville fortont seg
lettkjøpt, men som hadde fått meg til å sveve på skyer i dagevis.
Ukevis. Nærmere bestemt tre og en halv. Jeg hadde rett og
slett hatt en elskerinne. Som jeg hadde forlatt etter tjuefire
dager.
Da jeg så på henne nå, foran meg i entreen, fortonte det seg
helt uvirkelig.
Hamsun har skrevet at vi mennesker blir mette på kjærlighet.
Det vi får servert i for store porsjoner, vil vi ikke ha. Er vi
virkelig så banale? Åpenbart. Men det var ikke det som hadde
skjedd med meg. Det som hadde skjedd, var at jeg hadde fått
dårlig samvittighet. Ikke fordi jeg ikke kunne gjengjelde Lottes
kjærlighet, men fordi jeg elsket Diana. Det hadde vært en
uunngåelig erkjennelse, men det som hadde gitt det endelige
støtet, hadde vært en litt bisarr episode. Det var sensommeren,
den tjuefjerde dagen i synd, og vi hadde gått til sengs i Lottes
trange toromsleilighet i Eilert Sundts gate. Før det hadde vi
snakket sammen hele kvelden – eller rettere sagt; jeg hadde
snakket. Tegnet og forklart livet slik jeg ser det. Jeg er god på
det, på en Paulo Coelho-måte, altså en måte som fascinerer de
intellektuelt lett medgjørlige av oss og irriterer de mer
kravstore. Lottes melankolske, brune øyne hadde hengt ved
leppene mine, slukt hvert ord, jeg kunne formelig se hvordan
hun trådte inn i min verden av hjemmesnekret tankespinn,
hvordan hjernen hennes gjorde mine resonnementer til sine,
hvordan hun forelsket seg i mitt sinn. Selv hadde jeg for lengst
forelsket meg i forelskelsen hennes, de trofaste øynene,
tausheten og den lave, nesten uhørlige elskovsjamringen som
var så annerledes enn Dianas hvinende sirkelsag. Forelskelsen
hadde gjort at jeg i tre og en halv uke befant meg i en tilstand
av konstant kåtskap. Så da jeg omsider stoppet monologen,
hadde vi bare sett på hverandre, jeg hadde bøyd meg frem, lagt
en hånd på brystet hennes, det hadde gått en skjelving
gjennom henne – eller kanskje meg – og vi hadde stormet mot
soveromsdøra og den hundre og én centimeter brede IKEAsenga
med det innbydende navnet Brekke. Denne kvelden
hadde jamringen vært noe høyere enn vanlig, og hun hadde
hvisket noe på dansk i øret mitt som jeg ikke skjønte, siden
dansk helt objektivt sett er et vanskelig språk – danske barn
lærer å snakke senere enn noen andre barn i Europa – men jeg
fant det uansett usedvanlig opphissende og økte takten.
Vanligvis hadde Lotte vært litt var mot disse taktøkningene,
men denne kvelden hadde hun tatt tak i skinkene mine og dratt
meg til seg, noe jeg oppfattet som et ønske om ytterligere
økning i både tilslag og frekvens. Jeg lystret, mens jeg
konsentrerte tankene om min far i den åpne kisten under
begravelsen, en metode som hadde vist seg effektiv mot tidlig
sædavgang. Eller i dette tilfellet; ingen sædavgang overhodet.
Selv om Lotte sa hun brukte P-piller, ga tanken på graviditet
meg hjerteklapp. Jeg visste ikke om Lotte pleide å oppnå
orgasme når vi elsket, hennes lavmælte og beherskede
væremåte gjorde at jeg antok at en orgasme kun ville
manifestere seg som små krusninger på overflaten, noe jeg rett
og slett kunne gå glipp av. Og hun var et altfor delikat vesen til
at jeg ville utsette henne for noe stress ved å spørre. Derfor var
jeg totalt uforberedt da det skjedde. Jeg kjente jeg måtte
stoppe, men bevilget meg et siste hardt jokk. Og kjente det var
som jeg traff noe dypt der inne. Kroppen hennes stivnet til
samtidig som øynene og munnen ble sperret vidt opp. Deretter
fulgte en skjelving, og et lite, vilt øyeblikk var jeg redd for at jeg
hadde satt i gang et epileptisk anfall. Så kjente jeg noe varmt,
enda varmere enn skjødet hennes, omslutte kjønnet mitt, og i
neste øyeblikk skylte en flodbølge mot magen, hoftene og
ballene mine.
Jeg heiste meg opp på armene og stirret vantro og forferdet
ned mot punktet der våre kropper var sammenkoplet. Skjødet
hennes trakk seg sammen som om hun ville skyve meg ut, hun
stønnet dypt, en slags rauting jeg aldri hadde hørt før, og så
kom neste bølge. Vannet fosset ut av henne, sprutet ut mellom
hoftekammene våre og rant ned i madrassen som ennå ikke
hadde rukket å suge til seg den første bølgen. Herregud, tenkte
jeg. Jeg har stukket hull på henne. I panikk lette hjernen etter
årsakssammenhenger. Hun er gravid, tenkte jeg. Og jeg har
akkurat stukket hull på den der posen som fosteret ligger i, og
nå renner hele dritten ut i senga. Herregud, vi svømmer i liv og
død, det er et vannbarn, enda et vannbarn! Jeg hadde riktignok
lest om såkalte våte orgasmer hos kvinner, OK, jeg hadde
kanskje sett det i en og annen pornofilm også, men jeg hadde
oppfattet det som juks, påfunn, en mannlig fantasi om å ha en
likeverdig, ejakulerende partner. Alt jeg greide å tenke der jeg
lå, var at dette var gjengjeldelsen, gudenes straff for at jeg
hadde overtalt Diana til den aborten: At jeg skulle ta livet av
nok et uskyldig barn med min uvørne pikk.
Jeg hadde kommet meg ut på gulvet og hadde revet dyna av
senga, Lotte hadde fart sammen, men jeg hadde ikke enset den
sammenkrøpne, nakne kroppen hennes, bare stirret på den
mørke sirkelen som fortsatt bredte seg ut på lakenet. Sakte
gikk det opp for meg hva som hadde skjedd. Eller enda
viktigere; hva som heldigvis ikke hadde skjedd. Men skaden var
skjedd, det var for sent, det var ingen vei tilbake.
«Jeg må gå,» hadde jeg sagt. «Dette kan ikke fortsette.»
«Hvad skal du?» hadde Lotte hvisket fra sin fosterstilling,
knapt hørbart.
«Jeg er forferdelig lei meg,» sa jeg. «Men jeg må gå hjem og
be Diana om tilgivelse.»
«Men det kommer du slet ikke til at få,» hadde Lotte hvisket.
Jeg hadde ikke hørt en lyd fra soverommet mens jeg hadde
skylt lukta hennes av hendene og munnen på baderommet og
så gått, lukket ytterdøra forsiktig igjen bak meg.
Og nå – tre måneder senere – sto jeg igjen i entréen hennes,
og jeg visste at det ikke var Lotte, men jeg som hadde
hundeøyne denne gangen.
«Kan du tilgi meg?» spurte jeg.
«Kunne hun ikke?» spurte Lotte uten tonefall. Men kanskje
det bare var dansk tonefall.
«Jeg fortalte henne aldri hva som skjedde.»
«Hvorfor ikke?»
«Jeg vet ikke,» sa jeg. «Sannsynligheten er stor for at jeg har
en hjertefeil.»
Hun så lenge på meg. Og jeg ante en skygge av et smil
innerst inne i de brune, altfor melankolske øynene hennes.
«Hvorfor er du her?»
«Fordi jeg ikke greier å glemme deg.»
«Hvorfor er du her?» gjentok hun med en bestemthet jeg ikke
hadde hørt før.
«Jeg synes bare vi skulle …,» begynte jeg, men ble avbrutt:
«Hvorfor, Roger?»
Jeg sukket. «Jeg skylder henne ikke noe lenger. Hun har en
elsker.»
En lang stillhet fulgte.
Hun stakk underleppen ørlite grann frem: «Har hun knust
ditt hjerte?»
Jeg nikket.
«Og nu vil du have at jeg skal sætte det sammen for dig
igen?»
Jeg hadde ikke hørt denne fåmælte kvinnen formulere seg så
lett og uanstrengt før.
«Det klarer du ikke, Lotte.»
«Nei det gør jeg nok ikke. Ved du hvem hennes elsker er?»
«Bare en fyr som har søkt en jobb hos oss som han ikke
kommer til å få, for å si det sånn. Kan vi snakke om noe annet?»
«Bare snakke?»
«Du bestemmer.»
«Ja, jeg gør. Bare snakke. Og det må du sørge for.»
«Jepp. Jeg tok med en flaske vin.»
Hun ristet nesten umerkelig på hodet. Så snudde hun, og jeg
fulgte etter.
Jeg snakket oss gjennom vinflaska og sovnet på sofaen. Da jeg
våknet, lå jeg med hodet i fanget hennes mens hun strøk meg
gjennom håret.
«Ved du, hva det første jeg lagde mærke til ved dig, var?»
spurte hun da hun merket at jeg var våken igjen.
«Håret,» sa jeg.
«Har jeg sagt det før?»
«Nei,» sa jeg og så på klokka. Halv ti. Det var på tide å
komme seg hjem. Nå ja, ruinene av et hjem. Jeg grudde meg.
«Får jeg komme tilbake?» spurte jeg.
Jeg merket at hun nølte.
«Jeg trenger deg,» sa jeg.
Jeg visste at det ikke var et argument med særlig tyngde, at
det var lånt fra en kvinne som foretrakk QPR fordi klubben fikk
henne til å føle seg behøvd. Men det var det eneste argumentet
jeg hadde.
«Jeg ved ikke,» sa hun. «Jeg må tænke lidt over det.»
Diana satt i stua og leste i en stor bok da jeg kom hjem. Van
Morrison sang «… someone like you make it all worth while»,
og hørte meg ikke før jeg sto rett foran henne og leste tittelen
på forsiden høyt:
«’Barnet blir til’?»
Hun kvapp til, men lyste opp og stakk boka skyndsomt inn i
hylla bak seg.
«Du er sen, elskede. Har du gjort noe hyggelig eller bare
jobbet?»
«Begge deler,» sa jeg og gikk bort til stuevinduet. Garasjen lå
badet i hvitt månelys, men det var ennå mange timer til Ove
skulle hente maleriet. «Jeg har tatt et par telefoner og tenkt litt
på innstillingen på kandidat til Pathfinder.»
Hun slo hendene begeistret sammen. «Så spennende. Det ble
han jeg hjalp til med, han … å, hva heter han igjen?»
«Greve.»
«Clas Greve! Så glemsk jeg er blitt. Jeg håper han kjøper et
ordentlig dyrt bilde hos meg når han får vite det, det fortjener
jeg da vel?»
Hun lo lyst, strakte ut de slanke beina som hun hadde trukket
innunder, seg og gjespet. Det var som en klo grep rundt hjertet
mitt og klemte det som en vannballong, og jeg måtte snu meg
fort mot stuevinduet igjen for at hun ikke skulle se smerten i
ansiktet mitt. Kvinnen jeg hadde trodd ikke hadde sviket i seg,
ikke bare greide å holde masken, hun spilte rollen som en
profesjonell. Jeg svelget og ventet til jeg var sikker på at jeg
hadde kontroll over stemmen.
«Greve er ikke den rette personen,» sa jeg mens jeg studerte
speilbildet hennes i stuevinduet. «Jeg innstiller en annen.»
Semiprofesjonell. For denne taklet hun ikke så godt, jeg så
haken hennes falle ned.
«Du spøker, elskede. Han er jo perfekt! Du sa det selv …»
«Jeg tok feil.»
«Feil?» Jeg hørte til min tilfredshet at det hadde kommet en
lav skingring inn i stemmen hennes. «Hva i herrens navn mener
du?»
«Greve er utlending. Han er under én åtti. Og han lider av
alvorlige personlighetsforstyrrelser.»
«Under én åtti? Herregud, Roger, du er under én sytti. Det er
du som har personlighetsforstyrrelser!»
Den traff. Ikke det med personlighetsforstyrrelser, det kunne
hun naturligvis ha rett i. Jeg tok meg sammen for å holde
stemmen rolig:
«Hvorfor så heftig, Diana? Jeg hadde også forhåpninger til
Clas Greve, men det at mennesker skuffer oss og ikke lever opp
til forventningene, er noe som skjer hele tiden.»
«Men … men du tar feil. Kan du ikke se det? Han er riktig
mann!»
Jeg snudde meg mot henne med et forsøksvis overbærende
smil. «Hør, Diana, jeg er en av de aller beste på det jeg driver
med. Og det er å bedømme og å velge mennesker. Det hender
jeg bedømmer feil i privatlivet ...»
Jeg så en ørliten rykning i ansiktet hennes.
«Men aldri i jobben. Aldri.»
Hun var taus.
«Jeg er stuptrøtt,» sa jeg. «Jeg sov ikke stort i natt. God natt.»
Da jeg lå i senga, hørte jeg skrittene hennes ovenpå. Hvileløst,
frem og tilbake. Jeg hørte ingen stemmer, men visste at hun
pleide å gå slik når hun snakket i mobiltelefonen. Det slo meg at
dette var et trekk ved generasjonene som hadde vokst opp uten
den trådløse kommunikasjonen, at vi beveget oss mens vi
snakket i telefonen som om det fremdeles fascinerte oss at det
var mulig. Jeg hadde lest et sted at det moderne menneske
brukte seks ganger mer tid på å kommunisere enn våre
forfedre. Vi kommuniserte altså mer, men kommuniserte vi
bedre? Hvorfor hadde jeg for eksempel ikke konfrontert Diana
med at jeg visste at hun og Clas Greve hadde vært sammen i
hans leilighet? Var det fordi jeg visste at hun ikke kunne
kommunisere hvorfor, at jeg uansett ville være overlatt til mine
egne gjetninger og antagelser? Hun kunne for eksempel fortalt
meg at det var et tilfeldig møte, en glipp, men jeg ville visst at
det ikke var sånn. Ingen kvinne prøver å manipulere sin
ektemann til å gi en godt betalt jobb til en mann fordi hun har
hatt tilfeldig sex med vedkommende.
Men det var selvfølgelig andre grunner til å holde kjeft også.
Så lenge jeg lot som jeg ikke visste om Diana og Greve, kunne
ingen beskylde meg for å være inhabil i vurderingen av hans
kandidatur, og i stedet for å måtte overlate Alfas innstilling til
Ferdinand, kunne jeg nå få min lille, patetiske hevn i fred og ro.
Så var det selvfølgelig hvordan jeg skulle forklare at jeg hadde
fattet mistanke. Det var tross alt utelukket å avsløre for Diana
at jeg var en tyv som regelmessig brøt seg inn i andres
leiligheter.
Jeg snudde meg i senga og lyttet til stiletthælene hennes som
banket sine monotone, ubegripelige morsesignaler ned til meg.
Jeg ville sove. Jeg ville drømme. Jeg ville bort. Og våkne og ha
glemt alt. For det var selvfølgelig det som var den viktigste
grunnen til at jeg ikke hadde sagt noe til henne. Så lenge det
forble uuttalt, var det fortsatt en mulighet for at vi kunne
glemme. At vi kunne sovne og drømme slik at når vi våknet, var
det forsvunnet, blitt noe abstrakt, scener fra noe som bare var i
hodene våre, på lik linje med de svikefulle tanker og fantasier
som er den daglige utroskap i alle – selv de mest
altoppslukende – kjærlighetsforhold.
Det slo meg at hvis hun snakket i mobiltelefonen nå, måtte
hun nødvendigvis ha skaffet seg en ny. Og at synet av den nye
telefonen ville være det konkrete, daglige og ugjendrivelige
beviset på at det som hadde skjedd ikke bare hadde vært en
drøm.
Da hun endelig kom inn i soverommet og kledde av seg, lot
jeg som jeg sov. Men i en blek stripe av månelys som sivet inn
gjennom gardinene, rakk jeg å se at hun skrudde av
mobiltelefonen før hun slapp den ned i lommen på buksene. Og
at det var den samme. Svart Prada. Så hadde det kanskje bare
vært drøm. Jeg kjente søvnen ta tak i meg og begynne å dra
meg ned. Eller kanskje hun hadde kjøpt en likedan. Neddriften
stoppet. Eller kanskje han hadde funnet telefonen hennes og de
hadde møttes igjen. Jeg steg opp, brøt overflaten igjen og visste
at jeg ikke kom til å få sove i natt.
Ved midnatt lå jeg fortsatt våken, og gjennom det åpne
vinduet syntes jeg at jeg hørte en svak lyd nede fra garasjen
som kunne ha vært Ove som kom for å hente Rubens. Men selv
om jeg prøvde, var jeg ikke i stand til å høre at han gikk igjen.
Kanskje jeg endelig sov likevel. Jeg drømte om en verden under
havet. Lykkelige, smilende mennesker, stumme kvinner og barn
med snakkebobler som rumlende steg opp fra munnene deres.
Ingenting som pekte frem mot det marerittet som ventet meg i
den andre enden av søvnen.
Kapittel 11
Curacit
Jeg sto opp klokka åtte og spiste frokost alene. Til å sove de
skyldiges søvn sov Diana sannelig godt. Selv hadde jeg bare fått
et par timer. Klokka kvart på ni gikk jeg ned til garasjen og
låste meg inn. Fra et åpent vindu i nabolaget gjenkjente jeg
Turboneger, ikke på grunn av musikken, men engelskuttalen.
Taklyset slo seg automatisk på og skinte på min Volvo S80 som
majestetisk, men underdanig ventet på sin herre. Jeg grep
dørhåndtaket og skvatt til i det samme. Det satt en person i
førersetet! Da den første forskrekkelsen hadde gitt seg, så jeg
at det var det avlange årebladansiktet til Ove Kjikerud.
Nattjobbingen de siste døgnene hadde åpenbart tatt på, for han
satt der med lukkede øyne og halvåpen munn. Og han sov
tydeligvis tungt, for da jeg åpnet døra, reagerte han fortsatt
ikke.
Jeg brukte stemmen fra det tre måneders sersjantkurset jeg
hadde gått på mot min fars vilje: «God morgen, Kjikerud!»
Han leet ikke på et øyelokk. Jeg trakk pusten for å blåse en
revelje da jeg oppdaget at duken på innertaket var åpnet og
kanten av Rubens-bildet stakk ut. En plutselig kulde, som når
en florlett vårsky drar forbi sola, fikk meg til å grøsse. Og i
stedet for å lage mer lyd, grep jeg tak i skulderen hans og ristet
lett. Fremdeles ingen reaksjon.
Jeg ristet hardere. Hodet hans danset viljeløst fram og tilbake
på skuldrene.
Jeg la tommel og pekefinger mot halsen der jeg mente
hovedpulsåren gikk, men det var umulig å avgjøre om pulsen
jeg kjente, kom fra hans eller mitt eget plutselig vilt bankende
hjerte. Men han var kald. Altfor kald, var han ikke det, da? Med
skjelvende fingrer trakk jeg opp øyelokkene hans. Og det
avgjorde saken. Jeg rygget uvegerlig tilbake da de svarte
pupillene stirret livløse på meg.
Jeg har alltid tenkt på meg selv som en person som klarer å
tenke klart i kritiske situasjoner, en som ikke får panikk. Det
kan selvfølgelig hende det er fordi det i mitt liv egentlig ikke
har vært noen situasjoner kritiske nok til å få panikk. Bortsett
fra den gangen Diana ble gravid, selvfølgelig, og da hadde jeg
jo fint greid å få panikk. Så kanskje var jeg en panisk person
likevel. I alle fall meldte det seg nå avgjort irrasjonelle tanker.
Som at bilen trengte en vask. At Ove Kjikeruds skjorte – med et
påsydd Dior-merke – antagelig var kjøpt på en av Thailandferiene
hans. Og at Turboneger egentlig var det alle trodde de
ikke var; nemlig et flinkisband. Men jeg skjønte hva som var i
ferd med å skje, at jeg var i ferd med å miste grepet, og lukket
øynene hardt sammen og blåste tankene ut av hodet. Så åpnet
jeg øynene igjen og måtte innrømme at det hadde rukket å
snike seg inn et bitte lite håp. Men nei, realitetene var de
samme, liket av Ove Kjikerud satt fremdeles der.
Den første slutningen var enkel: Ove Kjikerud måtte vekk. Om
noen fant ham her, ville alt komme for en dag. Jeg dyttet
resolutt Kjikerud fram mot rattet, lente meg inntil ryggen hans,
grep rundt brystet og halte ham ut. Han var tung og armene
hans ble dratt opp som om han prøvde å åle seg ut av grepet
mitt. Jeg heiste ham opp igjen og fikk nytt tak, men det samme
skjedde; hendene hans veivet opp i ansiktet mitt, og en finger
huket seg i munnviken min. Jeg kjente en nedbitt negl skrape
mot tungen og spyttet desperat, men smaken av bitter nikotin
satt igjen. Jeg slapp ham ned på garasjegulvet, åpnet
bagasjelokket, men da jeg skulle dra ham opp, fulgte bare jakka
og kopiskjorta med, mens han selv ble sittende på sementen.
Jeg bannet, grep med den ene hånda på innsiden av
buksebeltet hans, rykket til og sendte ham hodestups inn i det
fire hundre og åtti liters bagasjerommet. Hodet hans traff
dørken med et bløtt dunk. Jeg smelte igjen bagasjelokket og
børstet hendene mot hverandre slik man jo gjerne gjør etter et
stykke vel utført, manuelt arbeid.
Så gikk jeg tilbake til førersetet. Det var ingen spor av blod
på sitteunderlaget, som var en matte av trekuler av den typen
taxisjåfører verden over bruker. Hva faen var det Ove hadde
dødd av? Hjertesvikt? Hjernedrypp? Overdose av et eller
annet? Jeg kom frem til at amatørdiagnostisering var spilt tid
nå, satte meg inn og kjente at trekulene i sittematten pussig
nok fremdeles var kroppsvarme. Matten var det eneste av verdi
jeg hadde arvet etter far, han hadde brukt den på grunn av
hemoroidene, og jeg for å forebygge svineriet i tilfelle jeg var
arvelig disponert. En plutselig smerte i den ene skinka fikk meg
til å rykke til og slå kneet hardt mot rattet. Jeg bukserte meg ut
av bilen. Smerten var alt borte, men det hadde utvilsomt vært
et stikk. Jeg bøyde meg over setet og stirret, men kunne ikke se
noe uvanlig i den dempede kupébelysningen. Kunne det ha
vært en halvdød veps som hadde krøpet bort? Ikke så sent på
høsten. Det blinket noe mellom trekuleradene. Jeg bøyde meg
nærmere. En tynn, nesten usynlig spiss av metall stakk opp. Det
hender at hjernen resonnerer for fort til at bevisstheten greier
å holde følge. Det er den eneste forklaringen jeg har på den
vage forutanelsen som fikk hjertet mitt til å rase av gårde
allerede før jeg hadde løftet på sittematten og fått øye på den.
Den var ganske riktig på størrelse med en drue. Og av
gummi, akkurat slik Greve hadde forklart. Ikke helt rund;
bunnen var flat, åpenbart for at sprøytespissen på toppen alltid
skulle peke rett opp. Jeg holdt gummiballen opp mot øret og
ristet, men hørte ingenting. Heldigvis for meg hadde tydeligvis
hele innholdet blitt presset inn i Ove Kjikerud da han satte seg
på gummiballen. Jeg gned meg på rumpeballen og kjente etter.
Jeg var litt svimmel, men hvem ville ikke vært det etter akkurat
å ha løftet på liket av en kollega og blitt stukket i ræva av en
jævla curacitnål, et mordvåpen som etter all sannsynlighet
hadde vært beregnet på meg? Jeg kjente jeg ble lattermild,
frykt har av og til den virkningen på meg. Jeg lukket øynene og
trakk pusten inn. Dypt. Konsentrerte meg. Latteren forsvant,
sinnet kom. Det var faen meg ikke til å tro. Eller var det? Var
det ikke nettopp slik en måtte forvente at en psykopatisk
voldsmann som Clas Greve ville rydde en ektemann av veien?
Jeg sparket hardt i dekket. Én gang, to ganger. Tuppen på min
John Lobb-sko fikk en grå flekk.
Men hvordan hadde Greve skaffet seg adgang til bilen?
Hvordan i helvete hadde …
Døra til garasjen gikk opp, og svaret spaserte inn.
Kapittel 12
Natasja
Diana stirret på meg fra døra til garasjen. Hun hadde tydeligvis
kledd på seg i en fart og håret hennes strittet til alle kanter.
Stemmen hennes var en knapt hørbar hvisken:
«Kjære, hva har skjedd?»
Jeg stirret på henne med det samme spørsmålet rasende
gjennom hjernen. Og kjente mitt allerede knuste hjerte
oppløses i enda mindre biter av svarene jeg fikk.
Diana. Min Diana. Det kunne ikke være noen andre. Hun
hadde plassert giften under setet. Hun og Greve hadde vært
sammen om det.
«Jeg så denne nålen stikke opp fra setet da jeg skulle sette
meg inn,» sa jeg og holdt fram gummiballen.
Hun gikk frem mot meg og tok forsiktig imot mordvåpenet.
Avslørende forsiktig.
«Du så denne nålen?» sa hun uten å greie å skjule skepsisen i
stemmen.
«Jeg har et skarpt blikk,» sa jeg uten at jeg tror hun oppfattet
eller ville brydd seg om den bitre dobbeltbunnen.
«Heldig at du ikke satte deg på den da,» sa hun og studerte
tingesten. «Hva er det for noe, egentlig?»
Jo visst var hun profesjonell.
«Jeg vet ikke,» sa jeg lett. «Hva skulle du her?»
Hun så på meg, munnen hennes gled opp, og et øyeblikk
stirret jeg på et blankt ingenting.
«Jeg …»
«Ja, kjære?»
«Jeg lå i senga og hørte at du gikk ned til garasjen, men ingen
bil som startet og kjørte. Jeg lurte naturligvis på om det hadde
skjedd noe galt. Og det hadde jeg jo for så vidt rett i.»
«Galt og galt, det er jo bare en liten nål, kjære.»
«Sånne nåler kan være farlige, elskede!»
«Kan de?»
«Vet du ikke det? HIV, rabies, alle mulige slags virus og
infeksjoner.»
Hun gikk et skritt mot meg, jeg kjente igjen bevegelsene,
måten blikket myknet på, leppene som spisset seg; hun skulle
omfavne meg. Men omfavnelsen ble avbrutt, noe hadde stoppet
henne, noe i blikket mitt, kanskje.
«Å ja,» sa hun, så ned på gummiballen og la den fra seg på
snekkerbenken jeg aldri kom til å bruke. Så gikk hun et raskt
skritt mot meg, la armene rundt meg, krummet seg litt for å
utligne høydeforskjellen, la haken på siden av halsen min og dro
venstrehånda gjennom håret mitt.
«Jeg er litt redd for deg, vet du, skatten min.»
Det var som å bli omfavnet av en fremmed. Alt var annerledes
ved henne nå, til og med lukta. Eller var det lukta av ham? Det
var motbydelig. Hånda hennes gikk frem og tilbake og gjorde
en masserende bevegelse som om hun sjamponerte meg, som
om hennes begeistring for håret mitt akkurat i denne stund
nådde nye høyder. Jeg hadde lyst til å slå henne, slå henne med
flat hånd. Flat, så jeg kunne kjenne kontakten, smellet av hud
mot hud, fornemme smerten og sjokket.
I stedet lukket jeg øynene og lot henne gjøre det, lot henne
massere meg, mykne meg, behage meg. Jeg er muligens en
svært syk mann.
«Jeg må på jobben,» sa jeg da hun ikke syntes å ville slutte.
«Jeg må ha innstillingen ferdig til klokka tolv.»
Men hun ville ikke slippe, og til slutt måtte jeg frigjøre meg
fra omfavnelsen hennes. Jeg så noe glimte i øyekroken hennes.
«Hva er det?» spurte jeg.
Men hun ville ikke svare, ristet bare på hodet.
«Diana …»
«Ha en fin dag,» hvisket hun med en lett skjelving i stemmen.
«Jeg elsker deg.»
Så var hun ute av døra.
Jeg ville til å løpe etter, men ble stående. Å trøste sin egen
morderske, hva er meningen i det? Hva var mening i noe som
helst? Så jeg satte meg inn i bilen, slapp pusten ut i et langt
hves og så på meg selv i sladrespeilet.
«Overlev, Roger,» hvisket jeg. «Ta deg sammen og overlev.»
Så skjøv jeg Rubens tilbake under innertaket, lukket, startet
bilen, hørte garasjeporten heve seg bak meg, rygget ut og
kjørte langsomt nedover svingene mot byen.
Oves bil sto parkert ved fortauet fire hundre meter lenger
ned. Godt, den kunne stå der i ukevis uten at noen ville
reagere, helt til snøen og brøytebilen kom. Det bekymret meg
litt mer at jeg hadde et lik i bilen som jeg måtte kvitte meg med.
Jeg tenkte igjennom problemstillingen. Paradoksalt nok var det
nå min forsiktighet i omgangen med Ove Kjikerud kunne få sin
fulle belønning. Så snart jeg hadde dumpet liket et sted, ville
ingen kunne sette meg og ham i forbindelse med hverandre.
Men hvor?
Den første løsningen jeg tenkte på var søppelbrenneren på
Grønmo. Først måtte jeg finne noe å pakke inn liket i, så kunne
jeg kjøre bilen helt inntil brenneren, åpne bagasjerommet og
lempe liket ned på rampa og derfra rett ned i det gnistrende
flammehavet. Ulempene var at jeg risikerte at det ville stå
andre søppeltømmere rundt meg, og ikke minst ansatte som
overvåket brenneren. Hva med å brenne det selv på et
avsidesliggende sted? Menneskekropper brenner visstnok
relativt dårlig, jeg hadde lest at i India beregner de ti timer på
en gjennomsnittlig likbrenning. Hva med å kjøre tilbake til
garasjen etter at Diana hadde dratt til galleriet, og endelig ta i
bruk snekkerbenken og stikksagen som svigerfar uten synlig
ironi hadde gitt meg i julepresang? Kappe liket opp i passende
biter, pakke dem inn i plast sammen med en stein eller to og så
senke pakkene rundt i noen av de hundrevis av skogsvannene i
Oslos omegn?
Jeg slo meg hardt i pannen med knyttneven flere ganger. Hva
faen var det jeg tenkte på? Kappe opp, hvorfor det? For det
første: Hadde jeg ikke sett nok episoder av CSI til å vite at det
var å be om å bli avslørt? En blodskvett her, et spor etter
sagtennene som avslørte svigerfars stikksag der, og jeg ville
sitte i klisteret. For det andre: Hvorfor anstrenge seg for å
skjule liket? Hvorfor ikke bare finne en noenlunde øde bro over
vann og lempe Kjikeruds jordiske levninger over rekkverket?
Liket ville kanskje flyte opp og bli funnet, hva så? Det var
ingenting som kunne linke meg til drapet, jeg kjente ingen Ove
Kjikerud, og jeg kunne ikke engang stave ordet curacit.
Valget falt på Maridalen. Det var bare ti minutters kjøring fra
byen, hadde et mylder av vann og elver og var mennesketomt
nok på en formiddag midt i uka. Jeg ringte til Ida-Oda og sa at
jeg kom til å bli sen i dag.
Jeg kjørte i en halv time og hadde passert noen millioner
kubikk skog og to av disse Snøfte Smith-bygdene som ligger i så
sjokkerende kort avstand fra Norges hovedstad. Men der, på en
gruslagt sidevei, lå broen jeg lette etter. Jeg stoppet bilen og
ventet i fem minutter. Verken mennesker, biler eller hus var å
se eller høre, bare et og annet kaldt skrik fra en fugl. Ravn?
Noe svart, i alle fall. Like svart som vannet som lå stille og
hemmelighetsfullt bare en meter under den lave trebroa.
Perfekt.
Jeg gikk ut og åpnet bagasjelokket. Ove lå som jeg hadde lagt
ham, med ansiktet ned, armene langs siden og en knekk i
hoftene slik at bakenden stakk opp. Jeg kastet et siste blikk
rundt meg for å forsikre meg om at jeg var alene. Så handlet
jeg. Raskt og effektivt.
Plasket da liket traff vannflaten, var overraskende beskjedent,
nærmest bare et svupp, som om innsjøen hadde valgt å være
min medsammensvorne i denne mørke handlingen. Jeg lente
meg mot rekkverket og stirret ned på det tause, lukkede
vannet. Jeg prøvde å tenke på hva jeg skulle gjøre nå. Og mens
jeg gjorde det, var det som om jeg så Ove Kjikerud stige opp
mot meg; et grønnblekt ansikt med vidt oppsperrede øyne som
ville til overflaten, en dauding med mudder i munnen og
sjøgress i håret. Jeg rakk å tenke at jeg trengte en whisky for å
roe nervene idet ansiktet brøt vannflaten og steg videre opp
mot meg.
Jeg skrek. Og liket skrek, en rallende lyd som syntes å tømme
lufta rundt meg for oksygen.
Så var det borte igjen, igjen oppslukt av det svarte vannet.
Jeg stirret ned i mørket. Hadde det skjedd? Visst faen hadde
det skjedd, ekkoet rullet fortsatt over tretoppene.
Jeg svingte meg over rekkverket. Holdt pusten, ventet på at
kroppen skulle omsluttes av iskaldt vann. Et støt forplantet seg
fra hælene og opp til hodet. Og jeg oppdaget at jeg sto på fast
grunn med vann til litt over livet. Det vil si, jeg sto ikke på helt
fast grunn, noe under den ene foten min beveget seg. Jeg grep
ned i det mudrete vannet, fikk tak i noe jeg først trodde var
sjøgress for jeg kjente hodebunnen under og dro det til meg.
Ove Kjikeruds ansikt kom til syne igjen, han blunket vann ut av
øyevippene, og igjen var den der, den dype rallingen fra en
mann som trekker luft for bare livet.
Det var for mye. Og et øyeblikk hadde jeg lyst til bare å slippe
ham igjen og komme meg derfra.
Men jeg kunne jo ikke det, kunne jeg?
I alle fall ga jeg meg til å slepe ham mot land ved enden av
broa. Oves bevissthet tok time-out igjen, og jeg måtte kjempe
for å holde hodet hans over vann. Flere ganger holdt jeg på å
miste balansen på den myke, sleipe bunnen som gynget under
de nå ødelagte John Lobb-skoene mine. Men etter noen
minutter hadde jeg fått buksert oss begge inn til bredden, og
deretter inn i bilen.
Jeg la pannen mot rattet og pustet ut.
Fuglefaen skrattet hånlig idet hjulene spant mot trebrua, og
vi kom oss vekk derfra.
Jeg hadde som nevnt aldri vært hjemme hos Ove, men jeg
hadde adressen hans. Jeg åpnet hanskerommet, tok frem den
svarte GPS-en og tastet inn gatenavn og nummer mens jeg så
vidt unngikk en møtende bil. GPS-en kalkulerte, resonnerte og
minimerte kjørelengden. Analytisk og uten følelsesmessig
engasjement. Til og med den milde, beherskede
kvinnestemmen som begynte å guide meg, lød helt upåvirket av
omstendighetene. Jeg måtte også bli slik nå, sa jeg til meg selv.
Handle korrekt, maskinmessig, ikke gjøre dumme feil.
En halv time senere var jeg på adressen. Det var en smal,
stille gate. Kjikeruds knøttlille, gamle hus lå øverst mot en
grønn vegg av mørk granskog. Jeg stoppet bilen foran trappa,
ga huset et overblikk og slo igjen fast at stygg arkitektur ikke er
en moderne oppfinnelse.
Ove satt i setet ved siden av meg, stygg som nøkken han også,
hvitblek og så våt at det surklet i klærne hans da jeg lette
gjennom lommene og til slutt fant et sett med nøkler.
Jeg fikk ristet litt liv i ham og han stirret på meg med et sløret
blikk.
«Kan du gå?» spurte jeg.
Han stirret på meg som om jeg var en fremmed skapning.
Kjevepartiet var skutt enda lenger frem enn vanlig og fikk ham
til å ligne en krysning mellom steinfigurene på Påskeøya og
Bruce Springsteen.
Jeg gikk rundt bilen, slepte ham ut og støttet ham opp til
døra. Låste opp med det første nøkkelvalget, tenkte at hellet
kanskje endelig var i ferd med å snu og dro ham innenfor.
Jeg var på vei videre innover i leiligheten da jeg kom på det.
Alarmen. Jeg ville definitivt ikke ha vakter fra Tripolis
svermende inn her nå, ei heller live kameraoverføring av meg
sammen med en halvdød Ove Kjikerud.
«Hva er passordet?» skrek jeg inn i øret på Ove.
Han rykket til og holdt på å gli ut av grepet mitt.
«Ove! Passordet?»
«Hæ?»
«Jeg må få deaktivert alarmen før den går av!»
«Natasja …,» mumlet han med lukkede øyne.
«Ove! Ta deg sammen!»
«Natasja …»
«Passordet!» Jeg fiket hardt til ham, og brått hadde han
sperret øynene opp:
«Det er jo det jeg sier, din kødd. NATASJA!»
Jeg slapp ham, hørte ham deise i gulvet mens jeg styrte mot
utgangen. Jeg fant alarmboksen gjemt bak døra, jeg hadde
etter hvert lært meg hvor montørene i Tripolis liker å sette dem
opp. Et lite, rødt lys blinket og viste at det telte ned til utløsning
av alarmen. Tastet inn navnet til russerhora. Og kom på idet jeg
skulle taste inn den siste a-en at Ove var dyslektiker. Faen vet
hvordan han stavet navnet hennes! Men mine femten sekunder
var snart ute, det var for sent å spørre ham. Jeg trykket inn aen
og lukket øynene, stålsatte meg mot lyden. Ventet. Det kom
ingen lyd. Jeg åpnet øynene igjen. Det røde lyset hadde sluttet å
blinke. Jeg pustet ut og lot være å tenke på hvor mange
sekunders margin jeg hadde hatt.
Da jeg gikk innover i huset igjen, var Ove borte. Jeg fulgte de
våte sporene inn i en stue. Det tjente tydeligvis både til
opphold, arbeid, spising og soving. I alle fall sto det en
dobbeltseng under et vindu i den ene enden, en veggmontert
plasma-TV i den andre og midt mellom et salongbord med
pizzarester i en kartongeske. På langveggen var det en
skrubenk med en avsagd hagle han tydeligvis jobbet med å
modifisere. Ove hadde krabbet seg opp i senga, og der lå han
nå og stønnet. Av smerte, gikk jeg ut fra. Jeg vet ikke en døyt
om hva curacit gjør med en menneskekropp, men jeg skjønner
jo at det ikke er bra.
«Hvordan går det?» spurte jeg og gikk nærmere. Jeg sparket
til noe som rullet bortover den slitte parketten, kikket ned og så
at gulvet rundt senga var overstrødd med tomhylser.
«Jeg dauer,» stønnet han. «Hva skjedde?»
«Du satte deg på en sprøyte med curacit i bilsetet.»
«CURACIT!» Han løftet hodet og stirret på meg. «Mener du
giften curacit? At jeg har føkkings curacit i kroppen?»
«Ja. Men ikke nok tydeligvis.»
«Ikke nok?»
«Til å ta livet av deg. Han må ha bommet på dosen.»
«Han? Hvem han?»
«Clas Greve.»
Oves hode dumpet ned igjen på puta. «Hælvete! Ikke si at du
har føkka opp! Har du avslørt oss, Brown?»
«Slett ikke,» sa jeg og dro en stol bort til fotenden av senga.
«Den sprøyten i bilsetet handlet om … noe annet.»
«Noe annet enn at vi har rundstjært fyren? Hva faen skulle
det være?»
«Jeg vil helst ikke snakke om det. Men det var altså meg han
var ute etter.»
Ove remjet. «Curacit! Jeg må på sjukehus, Brown, jeg dauer!
Hvorfor i helvete tok du meg med hit? Ring 113 nå!» Han
nikket mot noe på nattbordet som jeg først hadde trodd bare
var en plastskulptur som forestilte to nakne kvinner i den
såkalte 69-stillingen, men som jeg nå skjønte også var en
telefon.
Jeg svelget. «Du kan ikke dra til sykehuset, Ove.»
«Kan ikke? Jeg må! Hører du ikke at jeg dauer, kjøtthue? Dør!
Kreperer!»
«Hør på meg. Når de oppdager at du har fått i deg curacit,
kommer de til å ringe politiet sporenstreks. Curacit er ikke noe
du får på blå resept, vi snakker verdens dødeligste gift, i liga
med blåsyre og anthrax. Du kommer til å havne rett i
avhørsstolen hos KRIPOS.»
«Hva så? Jeg holder kjeft, jeg.»
«Og hvordan skal du forklare det, da?»
«Jeg finner på noe.»
Jeg ristet på hodet. «Du har ikke en sjanse, Ove. Ikke når de
setter i gang med Inbaud, Reid og Buckley.»
«Hæ?»
«Du kommer til å bryte sammen. Du må bli her, skjønner du?
Du er jo bedre allerede.»
«Hva faen veit du om det, Brown? Er du lege, kanskje? Nei,
du er en jævla headhunter, og lungene mine holder på å brenne
opp akkurat nå. Det er høl på milten og om en time streiker
nyrene. Jeg må på et føkkings hospital NÅ!»
Han hadde reist seg halvt opp i senga, men jeg spratt opp og
presset ham ned igjen.
«Hør, jeg går og finner noe melk i kjøleskapet. Melk
nøytraliserer gift. De ville ikke kunne gjøre noe annet for deg
på sykehuset.»
«Enn å helle i meg melk?»
Han prøvde å reise seg igjen, men jeg dyttet ham hardt
tilbake, og plutselig var det som om pusten gikk ut av ham.
Pupillene gled opp i skallen, munnen halvt opp og hodet ned på
puta. Jeg bøyde meg ned mot ansiktet hans og konstaterte at
han pustet stinkende tobakksånde på meg. Så begynte jeg å gå
rundt i leiligheten for å lete etter noe som kunne tenkes å
hjelpe ham mot smertene.
Det jeg fant var kuler og krutt. Bokstavelig talt.
Medisinskapet, forskriftsmessig prydet med et rødt kors, var
fullt av esker som ifølge deklamasjonen inneholdt patroner med
kuler av kaliber ni millimeter. I skuffene på kjøkkenet var det
flere ammunisjonsesker, noen av dem merket «blanks», det vi
på sersjantkurset hadde kalt rødfis; løspatroner. Det måtte
være disse Ove brukte til å skyte på TV-programmer han ikke
likte. Syke mannen. Jeg åpnet kjøleskapet og der – på samme
hylle som kartongen med Tine lettmelk – lå en sølvblank pistol.
Jeg løftet den ut. Skjeftet var iskaldt. Merket – Glock 17 – var
gravert inn i stålet. Jeg veide våpenet i hånda. Den hadde
tydeligvis ingen sikring, like fullt hadde den en kule i kammeret.
Pistolen kunne med andre ord bare gripes og avfyres med én
gang, for eksempel hvis du var på kjøkkenet og fikk uventet,
uønsket besøk. Jeg så opp på overvåkningskameraene i taket.
Det gikk opp for meg at Ove Kjikerud var langt mer paranoid
enn jeg til da hadde ant, at vi kanskje snakket diagnose.
Jeg tok med meg pistolen sammen med melkekartongen. Om
ikke annet kunne jeg bruke våpenet til å holde ham i sjakk om
han ble uregjerlig igjen.
Jeg rundet hjørnet på stua og oppdaget at han hadde satt seg
opp i senga. Besvimelsen hans hadde bare vært skuespill. I
hånda holdt han en krumbøyd, slikkende kvinne i plast.
«Dere må sende en sykebil,» sa han høyt og tydelig inn i røret
og stirret trassig på meg. Det syntes han åpenbart at han
kunne tillate seg siden han i den andre hånda holdt et våpen
som jeg dro kjensel på fra film. Jeg tenkte «the hood»,
gjengoppgjør, black-on-black-kriminalitet. Kort sagt: en Uzi. En
maskinpistol som er så liten og hendig, stygg og effektivt
dødelig at det ikke er morsomt engang. Og den var rettet mot
meg.
«Nei!» skrek jeg. «Ikke gjør det, Ove! De ringer bare polit…»
Han fyrte av.
Det hørtes ut som popcorn i en kasserolle. Jeg rakk å tenke
det, rakk å tenke at dette var musikken jeg skulle dø til. Jeg
kjente noe mot magen og så nedover meg selv. Så strålen av
blod som sprutet ut fra siden min og traff melkekartongen jeg
holdt i hånda. Hvitt blod? Det gikk opp for meg at det var
omvendt, at det var melkekartongen det var skutt hull i.
Automatisk og i en slags resignasjon løftet jeg pistolen, mildt
forbauset over at jeg fremdeles kunne, og trakk av. Lyden
kickstartet raseriet mitt: Smellet var i hvert fall mer potent enn
den helvetes Uzien. Og den israelske homopistolen stilnet da
også brått. Jeg senket pistolen, tidsnok til å se Ove stirre på
meg med en rynke i pannen. Og der, rett over rynken, var et
fint, svart, lite hull. Så falt hodet hans lydløst bakover og traff
puta med et bløtt dunk. Raseriet var som strøket av meg, jeg
blunket og blunket, det var som å ha et rullende TV-bilde på
netthinnen. Noe sa meg at Ove Kjikerud ikke kom til å gjøre
flere comeback.
Kapittel 13
Metan
Jeg kjørte på E6 med klampen i bånn, regnet hamrende på
frontruta og vindusviskerne desperat sveipende frem og tilbake
på Ove Kjikeruds Mercedes 280 SE. Klokka var kvart over ett,
det var fire timer siden jeg hadde stått opp og jeg hadde
allerede rukket å komme helskinnet fra et drapsforsøk utført av
min kone, lempe liket av min partner i en innsjø, redde det
samme liket, nå sprell levende partner, bare for å oppleve at
den sprell levende prøvde å skyte meg. Hvorpå jeg med et
flaksetreff av et pistolskudd hadde sørget for at han igjen var lik
og jeg morder. Og jeg var bare halvveis til Elverum.
Regnspruten sto opp fra asfalten som pisket melk og jeg
bøyde meg automatisk frem over rattet for å ikke gå glipp av
skiltet med avkjørselen. For stedet jeg skulle til nå hadde ingen
adresse som jeg kunne plotte inn i Pathfinders GPS.
Det eneste jeg hadde gjort før jeg dro fra Ove Kjikeruds hus
var å ta på meg noen tørre klær jeg fant i et skap, rappe
bilnøklene hans og å tømme lommeboka for cash og kredittkort.
Jeg lot ham ligge som han lå på senga. Om alarmen skulle gå av,
var senga tross alt det eneste stedet i huset som ikke var
overvåket av noe kamera. Jeg tok også med meg Glock-pistolen
ettersom det virket fornuftig å ikke legge igjen mordvåpenet på
åstedet. Og nøkkelknippet med nøkkelen til huset og vårt faste
møtested, hytta utenfor Elverum. Det var et sted for
kontemplasjon, planlegging og visjoner. Og det var et sted der
ingen ville se etter meg, ettersom ingen visste at jeg visste at
dette stedet eksisterte. Dessuten var det det eneste stedet jeg
kunne dra til, med mindre jeg ville dra Lotte inn i saken. Og
saken, hva faen var egentlig saken? Jo, saken var at jeg for
øyeblikket ble jaktet på av en gal nederlender med nettopp
menneskejakt som profesjon. Og etter hvert av politiet dersom
de bare var litt smartere enn jeg antok. Skulle jeg ha en sjanse,
måtte jeg gjøre det vanskelig for dem. Jeg måtte for eksempel
bytte bil siden det er lite som identifiserer en person mer
entydig enn et sjusifret registreringsnummer. Etter at jeg
hadde hørt pipet av alarmen som automatisk ble aktivert da jeg
hadde låst meg ut av Oves hus, kjørte jeg tilbake i retning mitt
eget. Jeg var klar over at Greve kunne vente på meg der, så jeg
parkerte i en sidevei et stykke unna. Jeg la de våte klærne mine
i bagasjerommet, tok Rubens ut av innertaket og la ham i
mappen, låste bilen og gikk derfra. Jeg fant Oves bil der jeg
hadde sett den i morges, la mappen i setet ved siden av meg og
satte kursen mot Elverum.
Der var avkjørselen. Den kom brått på, og jeg måtte
konsentrere meg om å bremse forsiktig. Dårlig sikt,
vannplaning, det var fort gjort å få en bil i hekken og jeg
behøvde verken purk eller nakkesleng akkurat nå.
Så var jeg plutselig på landet. Tåkedotter hang over gårdene
og de bølgende jordene på hver side av veien som gradvis ble
smalere og mer svingete. Jeg lå i vannspruten fra dekkene på et
vogntog som reklamerte med Sigdal kjøkken, og det var en
befrielse da den neste avkjørselen kom og jeg fikk veien for
meg selv. Hullene i asfalten ble flere og større, og gårdene
færre og mindre. En tredje avkjørsel. Grusvei. En fjerde.
Føkking ødemarka. Regntunge, lavthengende greiner skrapet
mot bilen som en blind manns fingrer som identifiserer en
fremmed. Tjue minutters sneglekjøring senere stoppet jeg. Det
var like lenge siden jeg hadde sett et hus.
Jeg trakk hetta på Oves hettegenser over hodet og jogget ut i
regnet, forbi låven med påbygget som lutet så merkelig. Ifølge
Ove skyldtes det at Sindre Aa, den sure einstøingen av en
bonde som bodde her, var så gjerrig at han ikke hadde satt opp
noen grunnmur for påbygget som i årenes løp hadde sunket
ned i leira, centimeter for centimeter. Selv hadde jeg aldri
snakket med bondefaen, det hadde Ove tatt seg av, men jeg
hadde sett ham på avstand et par ganger og kjente igjen den
lute, magre skikkelsen som sto på trappa til våningshuset.
Gudene vet hvordan han kunne ha hørt bilen komme i dette
regnværet. En feit katt smøg seg rundt beina hans.
«God dag!» ropte jeg i god tid før jeg var fremme ved trappa.
Ikke noe svar.
«God dag, Aa!» gjentok jeg. Fremdeles ikke noe svar.
Jeg stoppet i regnet ved foten av trappa og ventet. Katten
tasset ned trinnene til meg. Og jeg som trodde katter hatet
regn. Den hadde mandeløyne, akkurat som Diana, og trykket
seg inntil meg som om jeg var en gammel bekjent. Eller
kanskje; som om jeg var en totalt fremmed. Bonden senket rifla.
Ifølge Ove brukte Aa kikkertsiktet på den gamle rifla for å se
hvem som kom på besøk siden han var for gjerrig til å kjøpe seg
en ordentlig kikkert. Men av samme grunn hadde han heller
aldri tatt seg råd til ammunisjon, så det var visstnok helt ufarlig.
Jeg antok at riflerutinen dessuten hadde den tilsiktede
dempende virkning på antall besøk. Aa spyttet over rekkverket.
«Hen er det Kjikerud'n er, Brown?» Stemmen hans knirket
som en usmurt dør og «Kjikerud» ble spyttet ut som om det var
en besvergelse. Hvor han hadde fått tak i navnet mitt ante jeg
ikke, men det var i hvert fall ikke fra Ove.
«Han kommer senere,» sa jeg. «Kan jeg parkere bilen min
inne på låven?»
Aa spyttet igjen. «Det er itte billig. Og det er itte bilen din, det
er Kjikerud'ns. Åssen skal han komme seg hit?»
Jeg pustet dypt inn. «På ski. Hvor mye skal du ha?»
«Fem hundre døgnet.»
«Fem … hundre?»
Han flirte. «Dere kan stå gratis nede på vegen.»
Jeg bladde opp tre av Oves tohundrelapper, gikk opp trappa
hvor Aa sto klar med en beinete, utstrakt hånd. Han stappet
pengene ned i en bulende lommebok og spyttet igjen.
«Jeg kan få igjen vekslepenger senere,» sa jeg.
Han svarte ikke, slo bare døra hardt igjen bak seg da han
gikk inn.
Jeg rygget bilen inn på låven, og i mørket holdt jeg på å spidde
bilen på kammen av de skarpe ståltindene på en silosvans.
Heldigvis sto svansen, som var festet bak på Sindre Aas blå
Massey Ferguson traktor, i hevet stilling. Så i stedet for å
gjennombore bakskjermene eller punktere dekkene, subbet
undersiden av svansen nedi bagasjelokket og advarte meg
tidsnok til at jeg ikke fikk ti stålspyd gjennom bakruta.
Jeg parkerte ved siden av traktoren, tok med mappen og løp
oppover mot hytta. Heldigvis sto granskogen så tett at det ikke
slapp gjennom mye regn, og da jeg hadde låst meg inn på den
enkle tømmerhytta, var håret mitt fortsatt overraskende tørt.
Jeg skulle til å fyre opp i peisen, men slo det fra meg. Når jeg
først hadde gått til det skritt å gjemme bilen, var det ikke noe
vits i å sende opp røyksignaler om at det var folk på hytta.
Først nå kjente jeg hvor sulten jeg var.
Jeg hengte fra meg olajakka til Ove over en stol på kjøkkenet,
gikk igjennom skapene og fant til slutt en enslig hermetikkboks
med lapskaus fra sist Ove og jeg hadde vært her. Det var
verken bestikk eller boksåpner i skuffene, men jeg greide å slå
hull på metallokket med løpet på Glock-pistolen. Jeg satte meg
og brukte fingrene til å få i meg det fettete, salte innholdet.
Deretter stirret jeg ut på regnet som falt på skogen og det
vesle tunet mellom hytta og utedassen. Jeg gikk inn på
soverommet, stakk mappen med Rubens under madrassen og la
meg i underkøya for å tenke. Jeg rakk ikke å tenke stort. Det
må ha vært alt adrenalinet jeg hadde produsert den dagen, for
plutselig slo jeg opp øynene og skjønte at jeg hadde sovet. Jeg
så på klokka. Fire på ettermiddagen. Jeg plukket fram
mobiltelefonen og så at den hadde åtte ubesvarte anrop. Fire
fra Diana som antagelig ville spille den bekymrede hustruen, og
med Greve lyttende over skulderen ville spørre hvor i
himmelens navn jeg befant meg. Tre fra Ferdinand som
antagelig ventet på innstillingen eller i alle fall instrukser om
hva de skulle foreta seg videre i Pathfinder-saken. Og en som
jeg ikke kjente igjen med én gang fordi jeg hadde strøket henne
fra adresselista. Men altså ikke fra hukommelsen og hjertet. Og
mens jeg så på nummeret, gikk det opp for meg at jeg – en
person som i løpet av sine over tretti år på denne planeten
hadde samlet sammen nok studiekamerater, eksdamer, kolleger
og forretningsforbindelser til et nettverk som fylte to
megabytes på Outlook – bare hadde én eneste person jeg kjente
jeg kunne stole på. En pike jeg strengt tatt bare hadde kjent i
tre uker. Nå ja, knullet i tre uker. En brunøyd dansk pike som
kledde seg som en dass, svarte med enstavelsesord og hadde et
navn på fem bokstaver. Jeg vet ikke hvem av oss det var mest
tragisk for.
Jeg ringte opplysningen og ba om et nummer i utlandet. De
fleste sentralbord i Norge er stengt klokka fire, rimeligvis fordi
de fleste har gått hjem, statistisk sett til en syk ektefelle, i
landet med verdens korteste arbeidstid, romsligste
helsebudsjett og største sykefravær. Sentralbordet hos HOTE
svarte som om det var den naturligste ting av verden. Jeg
hadde ikke noe navn eller avdeling, men tok en sjanse.
«Can you put me through to the new guy, dear?»
«New guy, Sir?»
«You know. Head of technical division.»
«Felsenbrink is hardly new, Sir.»
«To me he is. So, is Felsenbrink in, dear?»
Fire sekunder senere var jeg hos en hollender som ikke bare
var på jobb, men hørtes både frisk og høflig ut til tross for at
klokka altså var ett minutt over fire.
«I’m Roger Brown from Alfa Recruting.» Sant. «Mister Clas
Greve has given us your name as a reference.» Løgn.
«Right,» sa mannen og hørtes ikke det minste forbauset ut.
«Clas Greve is the best manager I’ve ever worked with.»
«So you …,» begynte jeg.
«Yes, Sir, my most sincere recommendations. He is the
perfect man for Pathfinder. Or any other company for that
matter.»
Jeg nølte. Men ombestemte meg. «Thank you, Mister
Fenselbrink.»
«Felsenbrink. Any time.»
Jeg stakk telefonen i bukselomma. Jeg visste ikke hvorfor,
men noe sa meg at jeg akkurat hadde gjort en tabbe.
Ute høljet det ufortrødent ned og i mangel av noe bedre å
finne på, tok jeg frem bildet av Rubens og studerte det i lyset
fra kjøkkenvinduet. Det rasende ansiktet til jegeren Meleager
idet han spiddet byttet. Og oppdaget hvem han hadde minnet
meg om da jeg først så bildet; Clas Greve. Noe slo meg. Et
sammentreff, naturligvis, men Diana hadde en gang fortalt meg
at navnet Diana var det romerske navnet på gudinnen for
jegere og barnefødsler, hun som på gresk het Artemis. Og det
var jo Artemis som hadde sendt ut jegeren Meleager, var det
ikke? Jeg gjespet og diktet meg selv inn i bildet før jeg kom på
at jeg rotet. At det var omvendt, at Artemis hadde sendt ut
beistet. Jeg gned meg i øynene, jeg var fortsatt trøtt.
Plutselig gikk det opp for meg at det hadde skjedd noe, en
forandring, men at jeg hadde vært så oppslukt av bildet at jeg
ikke hadde lagt merke til det. Jeg kikket ut av vinduet. Det var
lyden. Det hadde sluttet å regne.
Jeg la bildet tilbake i mappen og bestemte meg for å gjemme
det et sted. Jeg måtte forlate hytta for å handle og andre
gjøremål, og jeg stolte definitivt ikke på denne snoken Sindre
Aa.
Jeg så meg rundt og blikket falt ut av vinduet, på utedassen.
Himlingen besto av løse planker. Da jeg gikk over tunet, kjente
jeg at jeg burde ha tatt på jakka. Den første frostnatta kunne
komme når som helst.
Utedassen var et skur med bare det aller nødvendigste; fire
vegger med sprik mellom plankene som ga naturlig utluftning,
og en trekasse hvor det var saget et sirkelrundt hull dekket av
et firkantet, grovt tilhogd lokk. Jeg flyttet tre dopapirkjerner, et
Se og Hør med bilde av Rune Rudberg med nålestikkpupiller og
krabbet opp på trekassa. Strakte meg opp mot plankene som lå
løst på tvers av bjelkene, og ønsket meg for ni millionte gang et
par centimeter mer kropp. Men til slutt fikk jeg lirket bort en
planke, dyttet mappen opp på innsiden og dratt planken på
plass igjen. Og mens jeg sto der, skrevende oppå dassen, frøs
jeg til og stirret ut gjennom en glipe mellom plankene.
Det var dørgende stille ute nå, bare spredt drypping fra
regntunge trær. Likevel hadde jeg ikke hørt en lyd, ikke en
eneste grein som brakk, ikke ett surklende skritt på den
gjørmete stien. Eller så mye som et klynk fra bikkja som sto ved
siden av sin herre i skogbrynet. Hadde jeg sittet inni hytta, ville
jeg ikke sett dem, de sto i en dødvinkel i forhold til vinduene.
Bikkja så ut som en ansamling muskler, kjever og tenner pakket
inn i karosseriet til en bokser, bare mindre og mye tettere. La
meg gjenta: Jeg hater bikkjer. Clas Greve var kledd i en
kamuflasjefarget poncho og grønn feltlue. Han hadde ikke
våpen i hendene, hva han hadde under ponchoen kunne jeg
bare gjette på. Det slo meg plutselig at dette var det perfekte
stedet for Greve. Øde, ingen vitner, lekende lett å skjule et lik.
Plutselig beveget herre og hund seg, synkront som på en
uhørlig kommando.
Hjertet mitt hamret av redsel, likevel greide jeg ikke la være
å stirre med fascinasjon på hvor hurtig og fullstendig lydløst de
forflyttet seg fra skogbrynet, bort til og langs hytteveggen og så
– uten å nøle – inn døra som de etterlot på vidt gap.
Jeg visste at jeg bare hadde noen sekunder på meg til Greve
ville ha funnet ut av hytta var tom. Ha oppdaget jakka over
stolryggen som røpte at jeg var i nærheten. Og … faen! … sett
Glocken som lå igjen på kjøkkenbenken ved siden av den
tomme lapskausboksen. Hjernen min jobbet i oppoverbakke og
greide bare denne ene konklusjonen: at jeg manglet alt: våpen,
retrettmuligheter, plan, tid. At hvis jeg begynte å løpe, ville det
bare ta toppen ti sekunder før jeg hadde tjue kilo nietherterrier
i hælsenene og ni millimeter bly i bakhodet. At ting kort sagt
var i ferd med å gå i dass. Hjernen min foreslo deretter å få
panikk. Men i stedet gjorde hjernen min noe jeg ikke hadde
tiltrodd den. Den stoppet rett og slett opp og gikk ett skritt
tilbake. Til «å gå i dass».
En plan. En desperat og på alle måter frastøtende plan. Men
like fullt en plan som hadde én ting som talte for sterkt for den:
Den var den eneste.
Jeg grep en av dopapirkjernene og stakk inn i munnen. Kjente
etter hvor tett jeg kunne klemme leppene rundt den. Så løftet
jeg av dasslokket. Stanken slo mot meg. Det var halvannen
meter ned til beholderen med en tyntflytende blanding av
avføring, urin, dopapir og regnvann som rant ned langs
innsiden av veggene. Å bære beholderen til tømmestedet inne i
skogen krevde minst to mann og var et mareritt av en jobb.
Bokstavelig talt. Ove og jeg hadde bare orket å gjøre det én
gang, og de tre påfølgende nettene hadde jeg drømt om
skvalpende dritt. Og Aa hadde tydeligvis avstått han også; den
halvannen meter dype beholderen var fylt til randen. Hvilket
tilfeldigvis passet meg utmerket. Selv ikke en nietherterrier
ville kunne lukte noe annet enn møkk stilt overfor dette.
Jeg plasserte dasslokket midt på hodet slik at det balanserte,
satte håndflatene på hver side av hullet og senket meg sakte
ned.
Det var en uvirkelig følelse å synke ned i dritt, å kjenne det
lette presset av manneskit mot kroppen idet jeg boret meg
nedover med strake vrister. Dasslokket ble liggende idet hodet
mitt passerte kanten av hullet. Luktesansen min var muligens
alt blitt overbelastet, i alle fall hadde den rett og slett tatt ferie,
og jeg registrerte bare en forsterket aktivitet i tårekanalene.
Det øverste, mest væskefylte laget i beholderen var iskaldt,
men lenger ned var det faktisk ganske varmt, muligens på
grunn av diverse kjemiske prosesser. Hadde jeg ikke lest noe
om utvikling av metangasser i sånne utedasser, at man kunne
dø av forgiftning om man inhalerte for mye av det? Jeg hadde
fått fast grunn under føttene og huket meg ned. Tårene
strømmet nedover kinnene, og det rant fra nesa. Jeg la hodet
bakover, sørget før at papirkjernen pekte rett opp, lukket
øynene og prøvde å slappe av for å overstyre
brekningsrefleksene. Så huket jeg meg forsiktig ned.
Øregangene ble fylt av dritt og stillhet. Jeg tvang meg til å
trekke pusten gjennom dopapirkjernen. Det virket. Ikke dypere
nå. Det ville selvfølgelig vært en riktig symboltung måte å dø på
å få munn og hals fylt, å druknes i Oves og min egen gamle
møkk, men jeg følte ingen trang til noen ironisk død. Jeg ville
leve.
Liksom langt borte hørte jeg at det gikk i døra.
Nå kom det.
Jeg kjente vibrasjonene av tunge skritt. Stamping. Og så ble
det stille. Tassende skritt. Bikkja. Dasslokket ble tatt av. Jeg
visste at akkurat nå stirret Greve ned på meg. Inn i meg. Han
så inn i åpningen av en dopapirkjerne som ledet direkte inn i
mitt indre. Jeg pustet så stille jeg kunne. Pappen i kjernen var
blitt våt og myk, jeg visste at den snart ville få bulker, bli utett,
presses sammen.
Så lød et dunk. Hva var det?
Den neste lyden var umiskjennelig. En plutselig eksplosjon
som gikk over i en fresende, klagende tarmtone som til slutt
døde ut. Punktum ble satt med et stønn av velvære.
Å faen, tenkte jeg.
Og ganske riktig. Noen sekunder senere hørte jeg det plaske
og kjente en ny tyngde mot mitt oppadvendte ansikt. Et
øyeblikk fortonte døden seg likevel som et akseptabelt
alternativ, men ikke lenge. Egentlig var det et paradoks: Jeg
hadde aldri hatt mindre å leve for, og likevel aldri ønsket det
sterkere.
Et mer langtrukkent stønn nå, han trykket tydeligvis på. Han
måtte ikke treffe åpningen! Jeg kjente panikken komme,
hvordan det plutselig føltes som jeg ikke fikk nok luft gjennom
dopapirkjernen. Et nytt plask.
Jeg var svimmel, og lårmusklene mine verket allerede på
grunn av den sammenkrøkte stillingen. Jeg rettet meg ørlite
grann opp. Ansiktet brøt overflaten. Jeg blunket og blunket. Jeg
stirret rett opp i Clas Greves hvite, hårete bakende. Og mot den
hvite huden tegnet det seg en solid, ja, mer enn solid, en rett og
slett imponerende kuk. Og siden selv ikke dødsangst kan
fordrive penismisunnelsen hos en mann, tenkte jeg på Diana.
Og jeg visste der og da at om ikke Clas Greve drepte meg først,
kom jeg til å drepe ham. Greve løftet på seg, lys sivet inn
gjennom hullet og jeg så at noe var galt, at noe manglet. Jeg
lukket øynene og trakk meg under igjen. Svimmelheten var
nesten overmannende. Var jeg i ferd med å dø av
metangassforgiftning?
Det var stille en lang stund. Var det alt over? Jeg var midt i en
inhalering da jeg kjente at det plutselig ikke var noe der, at jeg
sugde inn ingenting. Lufttilførselen var blokkert.
Primærinstinktene overtok og jeg begynte å kave. Jeg måtte
opp! Ansiktet mitt brøt overflaten samtidig som jeg hørte et
dunk. Jeg blunket og blunket. Det var mørkt over meg. Så hørte
jeg tunge skritt, døra som gikk opp, tassende skritt og døra som
gikk igjen. Jeg spyttet ut dopapirkjernen og så hva som hadde
skjedd. Noe hvitt hadde lagt seg over åpningen; dopapiret
Greve hadde tørket seg med.
Jeg heiste meg opp over beholderen og stirret ut gjennom
glipene mellom plankene tidsnok til å se Greve sende bikkja til
skogs samtidig som han selv gikk inn i hytta. Bikkja satte kurs
oppover, mot fjelltoppen. Jeg fulgte den med øynene til den var
oppslukt av skogen. Og i det samme – kanskje fordi jeg et
øyeblikk lot lettelsen, håpet om frelse slippe til – unnslapp det
meg et ufrivillig hulk. Nei, tenkte jeg. Ikke håpe. Ikke føle. Uten
følelsesmessig engasjement. Analytisk. Kom igjen, Brown.
Tenke. Primtall. Oversikt over brettet. OK. Hvordan hadde
Greve funnet meg? Hvordan i helvete kunne han vite? Diana
hadde jo aldri hørt om dette stedet. Hvem hadde han snakket
med? Ingen svar. Nei vel. Hvilke muligheter hadde jeg? Jeg
måtte komme meg vekk, og jeg hadde to fordeler: Det hadde
begynt å skumre. Og med en heldekkende drakt av dritt ville
lukta av meg bli kamuflert. Men jeg hadde hodepine og
svimmelheten ble bare verre, og jeg kunne ikke vente til det ble
ordentlig mørkt.
Jeg skled ned på utsiden av beholderen, og føttene mine
landet i skråningen på baksiden av utedassen. Jeg huket meg
ned og tok sikte på skogbrynet. Derfra kunne jeg ta meg ned til
låven og stikke av med bilen. For jeg hadde bilnøklene i
bukselomma, hadde jeg ikke? Jeg kjente etter. I venstre lomme
hadde jeg bare noen sedler, Oves kredittkort og mine egne og
Oves husnøkler. Høyre. Jeg trakk et lettelsens sukk da fingrene
fant bilnøklene under mobiltelefonen.
Mobiltelefonen.
Selvfølgelig.
Mobiltelefoner peiles av basestasjoner. Riktignok bare til et
område, ikke et spesifikt sted, men når en av Telenors
basestasjoner hadde registrert min telefon til akkurat her,
hadde det ikke vært mange alternativer; Sindre Aas hus er det
eneste i kilometers omkrets. Det krevde naturligvis at Clas
Greve hadde en forbindelse i Telenors driftsavdeling. Men
ingenting forbauset meg lenger. Det hadde nemlig begynt å
demre for meg. Og Felsenbrink som hadde hørtes ut som han
satt og ventet på en telefon fra meg, hadde bekreftet
mistanken. Dette handlet ikke om et trekantdrama med meg,
kona mi og en kåt hollender. Hadde jeg rett, var jeg i mer
trøbbel enn jeg noensinne hadde kunnet forestille meg.
Kapittel 14
Massey Ferguson
Jeg stakk hodet forsiktig frem og så mot hytta. Rutene var
svarte og avslørte ingenting. Han hadde altså ikke skrudd på
lys. Vel. Jeg kunne ikke bli her. Jeg ventet til det kom et vindsus i
trærne, så løp jeg. Sju sekunder senere hadde jeg nådd
skogbrynet og var i skjul bak trærne. Men de sju sekundene
hadde nesten slått meg ut, lungene verket, hodet pulserte og
jeg var like svimmel som den første og eneste gangen faren min
hadde tatt meg med på tivoli. Det var niårsdagen min, dette var
presangen, og far og jeg hadde vært de eneste publikummerne
bortsett fra tre halvfulle tenåringer som delte en colaflaske med
noe blankt på. Far hadde på sitt rasende, gebrokne norsk
prutet ned prisen på den eneste attraksjonen som var åpen; en
helvetesmaskin hvor poenget øyensynlig var å bli slengt rundt
og rundt til du spydde opp sukkerspinnet og foreldrene
forhåpentligvis trøstet deg med å kjøpe popcorn og brus. Jeg
hadde nektet å satse livet mitt på den vaklevorne maskinen,
men faren min hadde insistert og hadde selv hjulpet til å feste
remmene som skulle redde meg. Og nå, et kvart århundre
senere, var jeg altså tilbake på det samme, skitne, surrealistiske
tivoliet hvor alt stinket urin og juks og jeg var redd og kvalm
hele tiden.
Det klukket i en bekk ved siden av meg. Jeg fisket frem
mobiltelefonen og slapp den uti. Spor meg opp nå, din jævla
betongindianer. Så jogget jeg på den myke skogbunnen i
retning av gården. Mørket hadde alt falt her inne mellom
furutrærne, men det fantes ikke annen vegetasjon, så det var
lett å ta seg frem. Allerede etter et par minutter så jeg utelyset
på våningshuset. Jeg løp litt lenger ned, slik at låven kom
mellom meg og våningshuset før jeg beveget meg ut av skogen.
Det var all grunn til å tro at Aa ville forlange en forklaring om
han så meg i denne tilstanden, og at en telefon til lensmannen
ville være neste skritt.
Jeg snek meg fram til låvedøra og løftet av slåen. Skjøv opp
dørene og kom meg innenfor. Hodet. Lungene. Jeg blunket mot
mørket, klarte knapt å skjelne bilen og traktoren. Hva var det
egentlig den helvetes metangassen gjorde med en? Ble man
blind? Metan. Metanol. Det var noe der.
Pesing og den lette, nesten uhørlige lyden av poter bak meg.
Så var lyden borte. Jeg skjønte alt hva det var, men rakk ikke
snu meg. Den hadde hoppet. Alt var stille, selv hjertet mitt
hadde sluttet å slå. I neste øyeblikk stupte jeg fremover. Jeg vet
ikke om en nietherterrier ville greid å hoppe opp og sette
tennene i nakken på en gjennomsnittelig høy basketballspiller.
Men jeg er – dette har jeg muligens nevnt – ikke akkurat noen
basketballspiller. Så jeg stupte fremover idet smerten
eksploderte i hjernen min. Klør rispet opp ryggen min, og jeg
hørte lyden av kjøtt som ynkende ga etter, bein som knaste.
Mine bein. Jeg prøvde å gripe etter dyret, men lemmene lystret
ikke, det var som kjevene som var låst rundt nakken min hadde
blokkert all kommunikasjon fra hjernen, ordrene nådde
simpelthen ikke frem. Jeg lå på magen og greide ikke engang å
spytte ut sagflisen jeg hadde fått i kjeften. Presset mot
hovedpulsåren. Hjernen tømtes for oksygen. Synsfeltet smalnet
inn. Snart ville jeg miste bevisstheten. Så det var slik jeg skulle
dø, i gapet på en stygg fettklump av en bikkje. Det var mildt
sagt forstemmende. Ja, det var så en kunne bli rasende. Det
begynte å brenne i hodet, en iskald hete fylte kroppen, sivet ut
til den ytterste fingertupp. En bannende jubel og plutselig,
dirrende kraft som ga liv og lovet død.
Jeg reiste meg med bikkja dinglende fra nakken og nedover
ryggen som en levende stola. Vaklende fektet jeg med armene,
men greide fortsatt ikke å få tak. Jeg visste at utbruddet av
energi var kroppens siste, desperate forsøk, at det var siste
sjanse, og at jeg snart ville være nede for telling. Synsfeltet mitt
var nå skrumpet til starten på en James Bond-film hvor de
spiller introen – eller i mitt tilfelle; outroen – og alt er svart
bortsett fra et lite rundt hull hvor du ser en fyr i smoking som
sikter på deg med en pistol. Og gjennom det hullet så jeg en blå
Massey Ferguson traktor. Og en siste tanke nådde hjernen min:
Jeg hater bikkjer.
Vaklende snudde jeg meg med ryggen mot traktoren, lot
tyngden av bikkja vippe tyngden fra tåballene og over på
hælene og rygget hardt bakover. Jeg falt. De spisse ståltindene
på silosvansen tok imot oss. Og jeg skjønte av lyden av revnede
bikkjeskinn at jeg ikke kom til å forlate denne verden alene.
Synsfeltet snurpet seg sammen, og verden gikk i svart.
Jeg må ha vært borte en stund.
Jeg lå på bakken og stirret rett opp i et åpent hundegap.
Selve hundekroppen svevet tilsynelatende i løse lufta og var
krummet sammen som i fosterstilling. To ståltinder stakk inn i
bikkjeryggen. Jeg kom meg på beina, rommet snurret og jeg
måtte ta et par støtteskritt. Jeg la den ene hånda mot nakken
og kjente en frisk strøm av blod fra der bikkjetennene hadde
punktert nakken. Og skjønte at jeg var i ferd med å bikke over i
galskapen, for i stedet for å komme meg i bilen ble jeg stående
og stirre fascinert. Det var et kunstverk jeg hadde skapt.
Kalydonsk bikkje på spidd. Det var virkelig vakkert. Særlig det
at den i døden fortsatt gapte. Kanskje sjokket hadde gitt den
kjevelåsning, eller kanskje denne type bikkjer bare døde på den
måten. Uansett nøt jeg det på samme tid rasende og måpende
uttrykket den hadde, som om den i tillegg til å ha levd et litt for
kort bikkjeliv, hadde måttet tåle denne siste fornærmelsen,
denne forsmedelige døden. Jeg ville spytte på den, men munnen
var for tørr.
I stedet fikk jeg fisket bilnøklene ut av lomma og vaklet bort
til Oves Mercedes, låste opp og vred nøkkelen rundt i
tenningen. Ingen respons. Jeg prøvde på nytt og ga gass. Stein
død. Jeg myste ut av frontruta. Stønnet. Så gikk jeg ut og vippet
opp panserlokket. Det var så mørkt nå at jeg bare skimtet de
avkuttede ledningene som strittet opp. Jeg ante ikke hva de var
til, bare at de sannsynligvis var vitale for det lille mirakelet som
gjør at biler ruller og går. Faen ta den halvtyskeren!
Forhåpentligvis satt Clas Greve fortsatt i hytta og ventet på at
jeg skulle komme tilbake. Men han måtte begynne å lure på
hvor det var blitt av dyret sitt. Rolig, Brown. OK, den eneste
måten jeg kunne komme meg vekk herfra på nå, var med
traktoren til Sindre Aa. Det ville ikke gå fort, Greve ville lett ta
meg igjen. Så jeg måtte finne bilen han hadde kommet med –
den sølvgrå Lexusen sto vel et sted langs veien – og
uskadeliggjøre den på samme måte som han hadde gjort med
Mercedesen.
Jeg gikk med raske skritt opp til våningshuset mens jeg halvt
ventet at Sindre Aa skulle komme ut på trappa, jeg kunne se
utgangsdøra stå på klem. Men han gjorde ikke det. Jeg banket
på og dyttet opp døra. I vindfanget så jeg rifla med kikkertsiktet
stå lent mot veggen ved siden av et par møkkete gummistøvler.
«Aa?»
Det hørtes ikke ut som et navn, men som jeg ba om å få
fortsettelsen på en historie. Hvilket for så vidt var tilfelle. Så jeg
fortsatte innover i huset mens jeg insisterende gjentok den
idiotiske enkeltstavelsen. Jeg syntes jeg så en bevegelse og
snudde meg. Det jeg hadde igjen av blod frøs til is. Et svart,
dyrelignende monster på to bein hadde stoppet i samme
sekund som meg, og nå stirret den tilbake med vidåpne, hvite
øyne som lyste ut av alt det svarte. Jeg løftet høyre hånd. Den
løftet venstre. Jeg løftet venstre, den høyre. Det var et speil. Jeg
slapp et lettelsens sukk. Dritten hadde størknet og dekket meg
alt; skoene, kroppen, ansiktet, håret. Jeg fortsatte innover.
Dyttet opp døra til stua.
Han satt i en gyngestol og gliste. Den feite katten lå i fanget
hans og myste på meg med de horete mandeløynene til Diana.
Den reiste seg og hoppet ned. Potene traff mykt gulvet, og den
svinset mot meg med vuggende hofter før den brått stoppet.
Jeg luktet altså ikke roser og lavendel. Men etter en kort nøling
tasset den likevel bort til meg med en dyp og inviterende
maling. Tilpasningsdyktige dyr, katter, de vet når de trenger en
ny matfar. Den forrige var nemlig død.
Sindre Aas glis skyldtes at munnvikene hans hadde fått en
blodkantet fortsettelse. En blåsvart tunge stakk ut av revnen i
kinnet, og jeg kunne se gummene og tennene i underkjeven.
Den gretne bonden minnet meg om en god, gammeldags PacMan
der han satt, men det var neppe det nye øre-til-øre-smilet
som var dødsårsaken. To tilsvarende blodkantede streker
tegnet nemlig en x på halsen hans. Kvelning bakfra med en
garrotte, tynt nylontau eller ståltråd. Jeg pustet hvesende
gjennom nesa mens hjernen min rekonstruerte fort og uten å
bli spurt: Clas Greve hadde kjørt forbi gården, sett bilsporene
mine som svingte opp på det gjørmete tunet. Han hadde
kanskje kjørt videre, parkert et stykke unna, gått tilbake, kikket
inn på låven og fått bekreftet at bilen min sto der. Sindre Aa
hadde sikkert alt stått på trappa. Mistenksom og innful. Spyttet
og svart svevende da Greve spurte etter meg. Hadde Greve
tilbudt penger? Hadde de gått inn? I alle fall måtte Aa
fremdeles ha vært på vakt, for da Clas Greve hadde lagt
garrotten over hodet hans bakfra, hadde Aa rukket å senke
haken slik at garrotten ikke hadde lagt seg rundt halsen. De
hadde slåss, tråden hadde glidd inn i kjeften og Greve hadde
dratt til så kinnene til Aa hadde revnet. Men Greve var sterk, og
til slutt hadde han fått de dødbringende trådene rundt halsen
på den desperate gamlingen. Et stille vitne, et stille drap. Men
hvorfor hadde ikke Greve gjort det enkelt, brukt en pistol? Det
var tross alt kilometer til nærmeste nabo. Kanskje for ikke å
varsle meg om at han var kommet. Det innlysende slo meg: Han
hadde rett og slett ikke hadde hatt noe skytevåpen. Jeg bannet
stille. For nå hadde han det, jeg hadde servert ham et nytt
mordvåpen ved å legge igjen Glocken på kjøkkenbordet i hytta,
hvor stor idiot var det lov å være?
Jeg ble oppmerksom på lyden av drypping og katten som
hadde stilt seg mellom beina mine. Den lyserøde tungespissen
skjøt ut og inn der den lepjet i seg blodet som falt fra kanten på
skjorteflaket mitt og ned på gulvet. En bedøvende tretthet
hadde begynt å sige inn over meg. Jeg tok tre dype åndedrag.
Måtte greie å konsentrere meg. Fortsette å tenke, handle, det
var det eneste som kunne holde den lammende frykten på en
armlengdes avstand. For det første måtte jeg finne
traktornøklene. Jeg gikk planløst fra rom til rom og rev opp
skuffer. På soverommet fant jeg en enslig, tom patroneske. I
gangen fant jeg et skjerf som jeg bandt hardt rundt nakken og
det sluttet i alle fall å dryppe blod. Men ingen traktornøkler. Jeg
så på klokka. Greve måtte begynne å lure på bikkja. Til slutt
gikk jeg tilbake til stua, bøyde meg over liket av Aa og
gjennomsøkte lommene hans. Der! Det sto til og med Massey
Ferguson på nøkkelringen. Jeg hadde dårlig tid, men jeg hadde
ikke råd til å slurve nå, måtte gjøre alt riktig. Altså; når de fant
Aa, ville dette være et mordåsted, og de ville lete etter DNAspor.
Jeg skyndte meg ut på kjøkkenet, vætte et håndkle og
tørket opp blodet mitt fra gulvene i alle rommene jeg hadde
vært i. Tørket vekk mulige fingeravtrykk på alle steder jeg
hadde berørt. Da jeg stod i vindfanget og skulle til å gå ut, ble
jeg oppmerksom på rifla. Hva om jeg endelig hadde litt flaks,
hva om det likevel var en patron i kammeret? Jeg grep rifla og
tok det jeg mente måtte være ladegrep, røsket og dro og hørte
det klikke i bolt, sluttstykke og hva faen det heter, helt til jeg
omsider fikk åpnet kammeret hvor en liten rød rustsky stod ut
av mørket. Ingen patron. Jeg hørte en lyd og så opp. Katten
stod på dørstokken til kjøkkenet og stirret på meg med en
blanding av sorg og anklage: jeg kunne da ikke bare forlate den
her? Jeg sparket bannende ut etter den troløse skapningen som
skvatt vekk og forsvant innover mot stua. Så tørket jeg fort av
rifla, satte den tilbake, gikk ut og sparket igjen døra bak meg.
Traktoren startet med et brøl. Og fortsatte å brøle da jeg kjørte
den ut av låven. Jeg brydde meg ikke om å lukke døra bak meg.
For jeg hørte hva traktoren brølte: «Clas Greve! Brown prøver
å komme seg unna! Skynd deg, skynd deg!»
Jeg ga full gass. Kjørte samme vei som jeg hadde kommet. Det
var stupmørkt nå, og lyset fra traktorens lykter danset på den
humpete veien. Jeg så forgjeves etter Lexusen, den måtte jo stå
parkert her et sted! Nei, nå tenkte jeg ikke klart, han kunne ha
satt den lenger opp i veien. Jeg slo meg selv i ansiktet med en
hånd. Blunke, puste, ikke trett, ikke sliten. Sånn.
Full gass. Et insisterende, vedvarende brøl. Hvor hen? Vekk.
Lyset fra lyktene smalnet inn, mørket rykket innpå. Tunnelsyn
igjen. Bevisstheten ville snart svikte meg. Jeg pustet inn så dypt
jeg kunne. Oksygen til hjernen. Vær redd, vær våken, vær i live!
Det monotone motorbrølet hadde fått en overtone.
Jeg visste hva det var og grep hardere om rattet.
En annen motor.
Lyset traff speilet mitt.
Bilen nærmet seg bakfra uten hast. Og hvorfor ikke? Vi var
helt alene her i ødemarka, vi hadde all verdens tid.
Mitt eneste håp var å holde ham bak meg så han ikke fikk
sperret veien. Jeg la meg midt i grusveien samtidig som jeg
bøyde meg over rattet for å gjøre meg til et minst mulig mål for
Glocken. Vi kom ut av en sving hvor veien plutselig både strakte
og videt seg ut. Og som om Greve var lommekjent, hadde han
allerede gitt gass og var oppe på siden av meg. Jeg slengte
traktoren mot høyre for å sende ham i grøfta. Men for sent, han
smatt forbi. Jeg var på vei mot grøfta, vred desperat på rattet
og sladdet på grusen. Jeg var fortsatt på veien. Men det brant
et blått lys for meg. I hvert fall to røde. Bremselysene på bilen
foran meg viste at den hadde stoppet. Jeg stoppet, men ble
sittende med motoren i gang. Jeg ville ikke dø her, ensom på et
jævlig bondejorde, som en umælende sau. Min eneste sjanse nå
var å få ham ut av bilen og så kjøre ham ned, rett ned, ta ham
med de monstrøse bakhjula, mose ham som pepperkakedeig
under det grove mønsteret.
Bildøra gikk opp på førersiden. Jeg ga gasspedalen en liten
dytt med skotuppen for å få følelse med hvor fort motoren
responderte. Ikke fort. Det svimlet, og synet hadde begynt å
svømme igjen, men jeg så en skikkelse komme ut og mot meg.
Jeg siktet mens jeg desperat tviholdt på bevisstheten. Høy, tynn.
Høy, tynn? Carl Greve var ikke høy og tynn.
«Sindre?»
«What?» sa jeg selv om min far hadde banket ettertrykkelig
inn i meg at det het «I beg you pardon?», «sorry, Sir?» eller
«how can I accommodate you, madame?». Jeg skled halvveis
ned i setet. Han hadde nektet mor å ha meg på fanget. Sa det
ville gjøre guttungen bløt. Ser du meg nå, far? Ble jeg bløt? Får
jeg sitte på fanget ditt, nå, far?
Jeg hørte et herlig, norsk tonefall synge litt nølende i mørket:
«Are you from the ... eh, asylmottaket?»
«Asylmottaket?» gjentok jeg.
Han var kommet opp på siden av traktoren, og jeg kikket
sidelengs bort på ham mens jeg klamret meg til rattet.
«Å unnskyld,» sa han. «Du så ut som en … en sånn ... Har du
falt i møkkakjelleren?»
«Hatt en ulykke, ja.»
«Jeg ser det. Jeg stoppa deg fordi jeg så det var Sindres
traktor. Og fordi det henger ei bikkje på svansen.»
Så konsentrasjonen hadde ikke holdt likevel. Ha, ha. Jeg
hadde rett og slett glemt hele bikkjefaen, hører du det, far? For
lite blod til hjernen. For mye …
Jeg mistet følelsen i fingrene, så dem gli av rattet. Så svimte
jeg av.
Kapittel 15
Visittid
Jeg våknet og var i himmelen. Alt var hvitt, og en engel så mildt
ned på meg der jeg lå i skyen og spurte om jeg visste hvor jeg
var? Jeg nikket, og hun fortalte at det var en som ville snakke
med meg, men at det ikke hastet, han kunne vente. Ja, tenkte
jeg, han kan vente. For når han får høre hva jeg har gjort,
kommer han til å kaste meg ut herfra sporenstreks, ut fra all
denne myke, deilige hvitheten, og jeg vil falle og falle til jeg er
der nede jeg hører hjemme, i smia, i smeltehallen, i mine
synders evige syrebad.
Jeg lukket øynene og hvisket at jeg helst ikke ville bli
forstyrret riktig ennå.
Engelen nikket forståelsesfullt, pakket skyen tettere rundt
meg og forsvant på klaprende tresko. Lyden av stemmer fra
korridoren nådde meg før døra smekket i bak henne.
Jeg kjente på bandasjen som var surret rundt halsen min.
Noen løsrevne øyeblikk dukket opp i hukommelsen. Den høye,
tynne mannens ansikt over meg, baksetet i en bil som kjørte i
stor fart på svingete veier, to menn i hvite pleieruniformer som
hjalp meg opp på en båre. Dusjen. Jeg hadde ligget og dusjet!
Varmt, deilig vann, så hadde jeg drevet vekk igjen.
Jeg hadde lyst til å gjøre det samme nå, men hjernen min
meddelte meg at denne luksusen var svært midlertidig, at
timeglasset fortsatt rant, jordkloden fortsatt dreide, at
hendelsenes gang var uunngåelig. At de bare hadde bestemt
seg for å vente litt, holde pusten et øyeblikk.
Tenke.
Ja da, det gjør vondt å tenke, lettere å la være, å resignere, å
ikke gjøre opprør mot skjebnens tyngdekraft. Det er bare det at
det er noe så irriterende ved tingenes trivielle, dumme gang, en
blir rett og slett forbannet.
Så en tenker.
At det skulle være Clas Greve som ventet utenfor var
utelukket, men det kunne naturligvis være politiet. Jeg så på
klokka. Åtte på morgenen. Hvis politiet alt hadde oppdaget liket
av Sindre Aa og mistenkte meg, var det lite sannsynlig at de
bare møtte opp med én mann og dessuten høflig ventet utenfor.
Kanskje det var en betjent som bare ville spørre om hva som
hadde skjedd, kanskje det handlet om traktoren som sto der
midt i veien, kanskje … Kanskje jeg håpet at det var politiet.
Kanskje jeg hadde fått nok, kanskje det eneste som gjensto var
å redde livet, kanskje jeg skulle fortelle dem alt som det var. Jeg
lå og kjente etter. Og kjente latteren boble opp i meg. Ja,
VELDIG!
I det samme gikk døra opp, korridorlydene nådde meg og en
mann i hvit frakk strente inn. Han myste ned på et
skriveunderlag.
«Hundebitt?» spurte han, løftet hodet og så smilende på meg.
Jeg kjente ham igjen med en gang. Døra smekket i bak ham,
og vi var alene.
«Beklager at jeg ikke kunne vente lenger,» hvisket han.
Clas Greve kledde den hvite legefrakken. Gudene vet hvor
han hadde fått tak i den. Gudene vet hvordan han hadde funnet
meg, mobiltelefonen min lå så vidt jeg visste i en bekk. Men
både gudene og jeg visste hva som ventet. Og som for å
bekrefte det stakk Greve hånda i jakkelomma og trakk opp en
pistol. Min pistol. Eller mer nøyaktig; Oves pistol. Helt pinlig
nøyaktig: en Glock 17 med ni millimeters blykuler som
deformeres når de treffer vev, splintres opp slik at den samlede
mengden bly tar med seg en helt uproporsjonal mengde kjøtt,
muskler, bein og hjernemasse som den – etter å ha passert
gjennom kroppen din – klistrer til veggen bak deg som noe ikke
ulikt et Barnaby Furnas-maleri. Pistolmunningen pekte på meg.
Det påstås gjerne at kjeften din blir tørr i denne situasjonen.
Det blir den.
«Håper det er greit at jeg bruker din pistol, Roger,» sa Clas
Greve. «Jeg tok ikke med min egen til Norge. Det er så mye
trøbbel med fly og skytevåpen nå til dags, dessuten kunne jeg jo
ikke ha forutsett …» Han slo ut med armene, «... dette.
Dessuten er det jo ganske greit at kula ikke kan spores tilbake
til meg, ikke sant, Roger?»
Jeg svarte ikke.
«Ikke sant?» gjentok han.
«Hvorfor …,» begynte jeg med en stemme som var hes som
en ørkenvind.
Clas Greve ventet på fortsettelsen med et oppriktig nysgjerrig
ansiktsuttrykk.
«Hvorfor gjør du alt dette?» hvisket jeg. «Bare på grunn av
en kvinne du akkurat har truffet?»
Han rynket pannen. «Snakker du om Diana? Visste du at hun
og jeg har …»
«Ja,» avbrøt jeg ham for å slippe å høre fortsettelsen.
Han lo kort. «Er du en idiot, Roger? Tror du virkelig at dette
handler om henne og meg og deg?»
Jeg svarte ikke. At jeg hadde skjønt det. At det ikke dreide seg
om trivielle ting som liv, følelser og mennesker man elsker.
«Diana var bare et middel, Roger. Jeg måtte bruke henne for
å komme meg innpå deg. Siden du ikke bet på det første
agnet.»
«Komme innpå meg?»
«Deg, ja. Vi har planlagt dette i over fire måneder, helt siden
vi visste at Pathfinder ville søke etter en ny administrerende
direktør.»
«Vi?»
«Gjett.»
«HOTE?»
«Og våre nye amerikanske eiere. Vi var – for å si det som det
var – litt økonomisk på felgen da de kom til oss i vår. Så vi måtte
godta et par betingelser for det som kanskje så ut som et
oppkjøp, men i virkeligheten var en redningsaksjon. En av
betingelsene var at vi skulle skaffe dem Pathfinder også.»
«Skaffe dem Pathfinder? Hvordan da?»
«Du vet det jeg vet, Roger. At selv om det formelt sett er
aksjeeierne og styret som bestemmer i en bedrift, er det
administrerende direktør som styrer. Som til syvende og sist
bestemmer om og til hvem selskapet skal selges. Jeg ledet selv
HOTE ved bevisst å mate styret med akkurat så lite informasjon
og så mye usikkerhet at de til enhver tid valgte å stole på meg.
Noe de for øvrig uansett ville vært best tjent med. Poenget er at
enhver noenlunde kompetent leder med styrets tillit vil kunne
manipulere og overbevise en gjeng halvinformerte eiere til å
gjøre akkurat som han vil.»
«Du overdriver.»
«Gjør jeg? Så vidt jeg vet består ditt levebrød av nettopp å
snakke disse såkalte styrene rundt.»
Han hadde selvfølgelig rett. Og det bekreftet mistanken jeg
hadde fått etter at herr Felsenbrink i HOTE så uforbeholdent
hadde anbefalt Greve som sjef for HOTEs verste konkurrent.
«Så HOTE vil …,» begynte jeg.
«Ja, HOTE vil overta Pathfinder.»
«Fordi amerikanerne har satt det som forutsetning for å
redde dere ut av knipa?»
«Pengene vi som eiere av HOTE har mottatt, er sperret på
konto inntil oppkjøpsbetingelsene er oppfylt. Uten at det vi nå
snakker om står noe sted i skrift, selvfølgelig.»
Jeg nikket langsomt. «Så hele den greia med at du sa opp i
protest mot de nye eierne, det var bare en iscenesettelse for å
få deg til å fremstå som en troverdig kandidat til å overta roret i
Pathfinder?»
«Stemmer.»
«Og når du har fått jobben som administrerende direktør i
Pathfinder, er oppdraget ditt å tvinge selskapet over i
amerikanernes hender?»
«Tvinge og tvinge. Når Pathfinder om noen måneder vil finne
ut at teknologien deres ikke lenger er noen hemmelighet for
HOTE, vil de selv innse at de er sjanseløse alene, at samarbeid
er den beste løsningen.»
«Fordi du da i all hemmelighet vil ha lekket denne
teknologien til HOTE?»
Greves smil var tynt og hvitt som en bendelorm: «Det er som
sagt det perfekte ekteskapet.»
«Det perfekte tvangsekteskap, mener du vel?»
«Om du vil. Men med den kombinerte teknologien til HOTE
og Pathfinder vil vi dra i land alle forsvarskontrakter på GPS på
den vestlige halvkule. Og et par på den østlige også … Det er
verdt en smule manipulasjon, synes du ikke?»
«Og dere hadde altså planlagt at det var jeg som skulle skaffe
deg stillingen?»
«Jeg hadde uansett vært en sterk kandidat, tror du ikke?»
Clas Greve hadde stilt seg ved fotenden av senga med pistolen i
hoftehøyde og ryggen mot døra. «Men vi ville være helt sikre. Vi
fant fort ut hvilke rekrutteringsselskaper de hadde kontaktet og
undersøkte litt. Det viste seg at du har litt av et renommé,
Roger Brown. Hvis du først anbefaler en kandidat, blir det slik,
sies det. Du har visst en eller annen rekord. Så vi ville
naturligvis gå via deg.»
«Jeg er beæret. Men hvorfor kontaktet du ikke bare
Pathfinder direkte og sa du var interessert?»
«Roger, da! Jeg er eksdirektør hos den store, stygge
oppkjøpsulven, har du glemt det? Det ville fått alle
alarmklokker til å gå av om jeg kom til dem. Jeg måtte ’finnes’.
For eksempel av en headhunter. Og så overtales. Det var den
eneste måten som kunne virke troverdig, at jeg kom til
Pathfinder uten onde hensikter.»
«Jeg skjønner. Men hvorfor bruke Diana, hvorfor ikke bare
kontakte meg direkte?»
«Nå spiller du dum, Roger. Du ville fått den samme mistanken
om jeg hadde budt meg frem, du ville ikke tatt i meg med en
ildtang.»
Han hadde rett i at jeg spilte dum. Og at han var dum. Dum
og så stolt av de geniale, griske planene sine at han ikke kunne
motstå fristelsen til å stå her og skryte av dem helt til noen kom
inn gjennom den fordømte døra. For det måtte noen snart, jeg
lå jo liksom her og var syk!
«Du tillegger meg for edle motiver i jobben min, Clas,» sa jeg
og tenkte at man henretter da ikke folk man er på fornavn
med? «Jeg innstiller kandidater jeg tror vil få jobben, og det er
ikke nødvendigvis de jeg tror er til beste for bedriften.»
«Dog,» sa Greve og rynket pannen. «Selv en hodejeger som
deg er ikke så amoralsk, er han vel?»
«Du kjenner lite til hodejegere, skjønner jeg. Du burde holdt
Diana utenfor.»
Dette syntes å more Greve. «Burde jeg?»
«Hvordan fikk du henne på kroken?»
«Vil du virkelig vite det, Roger?» Han hadde løftet pistolen
ørlite. Én meter. Mellom øynene?
«Jeg dør etter å få vite det, Clas.»
«Som du vil.» Han senket pistolen litt igjen. «Jeg var innom
galleriet hennes flere ganger. Kjøpte et par ting. Etter hvert på
hennes anbefaling. Inviterte henne ut på kaffe. Vi snakket om
alt mulig, om dypt personlige ting, slik bare fremmede kan
gjøre. Om ekteskapelige problemer ...»
«Dere snakket om vårt ekteskap?» glapp det ut av meg.
«Ja visst. Jeg er jo en skilt mann, så jeg er full av forståelse.
Jeg forstår for eksempel at en vakker, fullmoden og fertil kvinne
som Diana ikke kan leve med at hennes ektemann ikke vil gi
henne et barn. Eller at han overtaler henne til å ta abort fordi
ungen har Downs syndrom.» Clas Greve gliste bredt som Aa i
gyngestolen. «Særlig siden jeg simpelthen elsker barn selv.»
Blodet og fornuften forlot hodet mitt og etterlot én eneste
tanke: å drepe mannen som sto foran meg. «Du … du sa til
henne at du ønsket barn.»
«Nei,» sa Greve lavt. «Jeg sa at jeg ønsket hennes barn.»
Jeg måtte konsentrere meg for å snakke med behersket
stemme: «Diana ville aldri forlate meg for en sjarlatan som …»
«Jeg tok henne med til leiligheten og viste henne det såkalte
Rubens-bildet mitt.»
Jeg var forvirret. «Såkalte ...?»
«Ja, bildet er naturligvis ikke ekte, bare en veldig god og
gammel kopi malt på Rubens tid. Tyskerne trodde faktisk lenge
at den var ekte. Bestemor viste meg den allerede da jeg var
ung og bodde der. Beklager at jeg måtte lyve til dere om
ektheten.»
Nyheten burde kanskje gjort noe med meg, men jeg var
allerede så følelsesmessig utbombet at jeg bare registrerte den.
Samtidig som det gikk opp for meg at Greve ikke hadde
oppdaget at bildet var byttet ut.
«Uansett så gjorde kopien nytten,» sa Greve. «Da Diana så
det hun fortsatt tror er en ekte Rubens, konkluderte hun nok
der og da med at jeg ikke bare ville kunne gi henne et barn,
men også forsørge det og henne på en svært adekvat måte.
Kort sagt; gi henne det livet hun drømmer om.»
«Og hun …»
«Hun gikk selvfølgelig med på å sørge for at hennes
fremtidige ektemann skulle få en direktørstilling som ville
medføre den respektabilitet som bør følge med penger.»
«Du sier … den kvelden i galleriet … det var teater fra start til
mål?»
«Selvfølgelig. Bortsett fra at vi altså ikke kom i mål så enkelt
som vi hadde håpet. Da Diana ringte og fortalte meg at du
hadde bestemt deg for ikke å innstille meg …» Han himlet
ironisk teatralsk med øynene. «Kan du tenke deg sjokket,
Roger? Skuffelsen? Sinnet? Jeg kunne ganske enkelt ikke
skjønne hvorfor du ikke likte meg. Hvorfor, Roger, hvorfor, hva
hadde jeg gjort deg?»
Jeg svelget. Han virket så urimelig avslappet, som om han
hadde all verdens tid på å få satt den kulen i skallen, hjertet
eller hvilken del av kroppen min han nå hadde bestemt seg for.
«Du er for liten,» sa jeg.
«Hva behager?»
«Så du fikk Diana til å plante den gummiballen med curacit i
bilen? Hun skulle ta livet av meg slik at jeg ikke fikk skrevet den
innstillingen hvor jeg kom til å stryke deg?»
Greve rynket pannen. «Curacit? Det er interessant at du er
overbevist om at din kone ville vært villig til å begå mord for et
barn og noen gylden. Og for alt jeg vet, har du rett. Men det var
altså ikke det jeg ba henne om. Gummiballen inneholdt en
blanding av Ketalar og Dormicum, en hurtigvirkende anestesi
som er såpass sterk at det riktignok ikke er helt ufarlig. Planen
var at du skulle bedøves idet du satte deg inn i bilen den
morgenen, og at Diana så skulle kjøre bilen med deg til et avtalt
sted.»
«Hva slags sted?»
«En hytte jeg hadde leid. Ikke ulik den hvor jeg hadde håpet å
finne deg i går kveld, faktisk. Dog med en mer sympatisk og
mindre nysgjerrig utleier.»
«Og der skulle jeg …»
«Overtales.»
«Hvordan da?»
«Du vet. Lokkes litt. Småtrues, om nødvendig.»
«Tortur?»
«Tortur har sine underholdende sider, men for det første
hater jeg å påføre fysisk smerte på andre enn meg selv. Og for
det andre er det etter et visst stadium mindre effektivt enn man
skulle tro. Så, nei, ikke mye tortur. Bare akkurat nok til at du
hadde fått smaken av det, nok til å vekke den sanseløse frykten
for smerte vi alle bærer i oss. Det er nemlig frykten, ikke
smerten som gjør deg medgjørlig. Derfor går ikke den
målrettede, profesjonelle avhøreren videre fra den lette,
assosiative torturen ...» Han gliste. «… i hvert fall ifølge CIAs
manualer. Bedre enn FBI-modellen du bruker, eller hva,
Roger?»
Jeg kjente det hadde dannet seg svette under halsbandasjen.
«Og hva var det du ville oppnå?»
«At du skrev og undertegnet en innstilling slik vi ville ha den.
Vi ville til og med frankert og postlagt den for deg.»
«Og om jeg nektet? Mer tortur?»
«Vi er ikke umennesker, Roger. Om du nektet, ville vi bare
holdt deg der. Til Alfa hadde overlatt jobben med å skrive
innstillingen til noen av dine kolleger. Som antagelig ville blitt
din kollega. Ferdinand, er det ikke det han heter?»
«Ferdy,» sa jeg bistert.
«Nettopp. Og han virket jo ganske positiv. Og det samme
gjorde styrelederen og informasjonsdirektøren. Stemmer ikke
det med ditt inntrykk også, Roger? Er du ikke enig i at det
eneste som i grunnen kunne stoppet meg var en negativ
innstilling, og da kun en fra selveste Roger Brown? Som du
skjønner hadde vi ikke behøvd å skade deg.»
«Du lyver,» sa jeg.
«Gjør jeg?»
«Du hadde ingen planer om å la meg leve. Hvorfor skulle du
slippe meg fri etterpå og ta sjansen på at jeg skulle avsløre
deg?»
«Jeg kunne gitt deg et godt tilbud. Evig liv mot evig taushet.»
«Forsmådde ektemenn er ikke tilregnelige forretningsfolk,
Greve. Og det vet du.»
Greve strøk pistolløpet over haken. «Sant nok. Jo, du har rett.
Vi ville nok ha drept deg. Men dette var i hvert fall planen slik
jeg fortalte den til Diana. Og hun trodde meg.»
«Fordi hun ville tro det.»
«Østrogen gjør blind, Roger.»
Jeg kom ikke på noe mer å si. Hvorfor i helvete kom ikke …?
«Jeg fant et IKKE FORSTYRR-skilt i samme garderobeskap
som jeg fant denne frakken,» sa Greve som om han hadde lest
tankene mine. «Jeg tror de henger opp skiltet på utsiden når
pasientene bruker bekkenet.»
Løpet pekte rett på meg nå, og jeg så fingeren hans krumme
seg rundt avtrekkeren. Han hadde ikke løftet pistolen, han
skulle tydeligvis skyte fra hoften slik James Cagney med
urealistisk treffsikkerhet hadde gjort i gangsterfilmene på 40-
og 50-tallet. Dessverre var det noe som sa meg at også Clas
Greve tilhørte de urealistisk skuddsikre.
«Jeg synes dette kvalifiserte,» sa Greve som alt hadde knepet
øynene litt sammen i påvente av smellet. «Døden er tross alt en
privatsak, eller hva?»
Jeg lukket øynene. Jeg hadde hatt rett hele tiden: Jeg var i
himmelen.
«Beklager, doktor!»
Stemmen gjallet i rommet.
Jeg åpnet øynene. Og så at det sto tre menn bak Greve, rett
innenfor døra som var i ferd med å gli igjen bak dem.
«Vi kommer fra politiet,» sa stemmen som tilhørte den
sivilkledde av dem. «Det gjelder en drapssak, så vi måtte
dessverre ignorere skiltet på døra.»
Jeg så at min reddende engel faktisk hadde en viss likhet med
nevnte James Cagney. Men kanskje skyldtes det bare den grå
støvfrakken. Eller medisinen de hadde gitt meg, for de to
kollegene hans i politiets svarte uniformer med
sjakkrutemønstrede refleksbånd (som brakte tankene hen på
parkdresser) så minst like usannsynlige ut: Like som to dråper
vann, feite som griser, høye som tårn.
Greve hadde stivnet til og stirret rasende på meg uten å snu
seg. Pistolen, som var skjult for politimennene, pekte fortsatt
rett på meg.
«Håper vi ikke forstyrrer med dette lille drapet, doktor?» sa
den sivilkledde uten å skjule irritasjonen over at den hvitkledde
syntes å ignorere ham fullstendig.
«Nei da,» sa Greve, fortsatt med ryggen mot dem. «Pasienten
og jeg var akkurat ferdige.» Han dro legefrakken til side og
stakk pistolen ned i bukselinningen foran.
«Jeg … jeg …,» begynte jeg, men ble avbrutt av Greve:
«Ta det med ro nå. Jeg vil holde din kone Diana informert om
tilstanden. Så henne kan du trygt overlate til oss. Skjønner?»
Jeg blunket og blunket. Greve bøyde seg fram over senga og
klappet kneet mitt utenpå dyna.
«Vi skal gjøre det varsomt. Skjønner?»
Jeg nikket stumt. Det måtte definitivt være medisinen, dette
skjedde bare ikke.
Greve rettet seg opp og smilte: «Diana har forresten rett. Du
har virkelig flott hår.»
Greve snudde seg, senket hodet med blikket festet på arket
på skriveunderlaget og sa lavt idet han passerte politimennene:
«Han er deres. Inntil videre.»
Da døra var glidd igjen bak Greve, trådte James Cagney frem:
«Jeg er Sunded.»
Jeg nikket langsomt og kjente bandasjen skjære seg inn i
halshuden: «Dere kom i grevens tid, Sundet.»
«Sunded,» gjentok han alvorlig. «’Ded’ på slutten. Jeg er
drapsetterforsker og er hentet hit fra KRIPOS i Oslo. KRIPOS er
…»
«Jeg vet hva KRIPOS er,» sa jeg.
«Godt. Dette er Endride og Eskild Monsen fra Elverumpolitiet.»
Jeg mønstret dem imponert. To tvillinghvalrosser iført
identiske uniformer og identiske snurrebarter. Det var rett og
slett mye politi for pengene.
«Jeg vil først forklare deg hvilke rettigheter du har,» begynte
Sunded.
«Vent!» utbrøt jeg. «Hva vil dette si?»
Sunded smilte trett. «Dette, herr Kjikerud, vil si at du er
arrestert.»
«Kji...» Jeg bet meg i tunga. Sunded viftet med noe jeg
gjenkjente som et kredittkort. Et blått kredittkort. Oves kort.
Fra min lomme. Sunded løftet et spørrende øyebryn.
«Kjipt,» sa jeg. «Hva arresterer dere meg for?»
«For drapet på Sindre Aa.»
Jeg stirret på Sunded mens han med dagligdagse og
selvvalgte ord – i stedet for den fadervår-aktige Miranda-leksen
fra amerikanske filmer – forklarte meg om retten til advokat og
å holde kjeft. Han avsluttet med å forklare at overlegen hadde
gitt grønt lys for å ta meg med så snart jeg våknet. Jeg hadde
tross alt bare sydd noen sting i nakken.
«Det er greit,» sa jeg før han var ferdig med å forklare. «Jeg
blir mer enn gjerne med.»
Kapittel 16
Bil null én
Sykehuset lå i landlige omgivelser et stykke utenfor Elverum,
viste det seg. Jeg var lettet da jeg så de madrasslignende, hvite
bygningene forsvinne bak oss. Enda mer fordi jeg ikke kunne se
noen sølvgrå Lexus.
Bilen vi satt i var en gammel, men velholdt Volvo med såpass
grom motorlyd at jeg mistenkte den for å ha vært rånebil før
den ble lakket om til politibil.
«Hvor er vi?» spurte jeg fra baksetet der jeg satt klemt
mellom de imponerende korpusene Endride og Eskild Monsen.
Klærne mine, det vil si Oves, var sendt til renseri, men en
sykepleier hadde kommet med et par tennissko og en grønn
joggedress med sykehusets initialer og gitt streng beskjed om
at den skulle leveres tilbake nyvasket. Dessuten hadde jeg fått
alle nøklene og Oves lommebok.
«Hedmark,» sa Sunded fra det man i afroamerikanske
gjengmiljøer visstnok kaller the gunshot seat; passasjersetet.
«Og hvor skal vi?»
«Det ha’kke du noe med,» freste den unge, kvisete sjåføren
og så iskaldt på meg i sladrespeilet. Bad cop. Svart jakke i
bevernylon med gule bokstaver på ryggen. «Elverum Ko-dawying-klubb».
Jeg gikk ut fra at det var en svært mystisk og
splitter ny, men likevel eldgammel kampsport. Og at det var
hans frenetiske tyggegummitygging som hadde utviklet
kjevemuskulaturen som var så overdimensjonert i forhold til
resten av kroppen. Kvisegutt var så spinkel og smalskuldret at
armene hans dannet en V når han holdt hendene på rattet som
nå.
«Hold øynene på veien,» sa Sunded lavt.
Kvisegutt mumlet noe og stirret olmt på den snorrette stripen
av asfalt som skar gjennom det paddeflate kulturlandskapet.
«Vi skal til politistasjonen i Elverum, Kjikerud,» sa Sunded.
«Jeg har kommet opp fra Oslo og skal avhøre deg i dag og om
nødvendig i morgen. Og i overmorgen. Jeg håper du er grei, jeg
liker nemlig ikke Hedmark.» Han trommet med fingrene på en
liten, beautybag-lignende reisekoffert som Endride hadde
måttet sende fram til ham fordi det ganske enkelt ikke var plass
med oss tre i baksetet.
«Jeg er grei,» sa jeg og kjente at begge armene mine var i
ferd med å sovne. Monsen-tvillingene pustet i takt, hvilket
betydde at jeg ble klemt som en majonestube hvert fjerde
sekund. Jeg vurderte å be en av dem skifte pustefrekvens, men
lot være. Etter å ha stått overfor Greves pistol kjentes dette på
sett og vis trygt. Det brakte meg tilbake til da jeg var liten og
hadde fått bli med far på jobb fordi mor var syk, og jeg satt
mellom to alvorlige, men snille voksne i baksetet på
ambassadens limousin. Og alle hadde vært fint kledd, men
ingen så fine som far, som hadde sjåførlue og styrte bilen så
elegant og rolig. Og etterpå hadde far kjøpt is til meg og sagt at
jeg hadde oppført meg som en ekte gentleman.
Det spraket i radioen.
«Hysj,» brøt kvisegutt tausheten i bilen.
«Melding til alle patruljebiler,» knitret en nasal
kvinnestemme.
«Begge patruljebiler,» mumlet kvisegutt og skrudde opp
volumet.
«Egmon Karlsen har meldt traileren stjålet …»
Resten av meldingen druknet i latter fra kvisegutt og
Monsen-tvillingene. Kroppene deres ristet, skalv og ga meg en
på alle måter behagelig massasje. Jeg tror medisinene fortsatt
virket.
Kvisegutt løftet mikrofonen, og snakket inn i den: «Hørtes
Karlsen edru ut? Over.»
«Ikke helt, nei,» svarte kvinnestemmen.
«Da har’n vært ute og kjørt i fylla igjen og glemt det. Ring
Bamse Pub, den står helt sikkert parkert utenfor der.
Attenhjuler med Sigdal Kjøkken på sia. Over og ut.»
Han hengte opp igjen mikrofonen og jeg syntes stemningen i
bilen var blitt merkbart lystigere, så jeg benyttet anledningen:
«Jeg fikk med meg at en eller annen er myrdet, men er det
lov å spørre hva det egentlig har med meg å gjøre?»
Spørsmålet ble møtt med taushet, men jeg kunne se på
Sunded at han tenkte. Og plutselig snudde han seg mot
baksetet og satte blikket i meg. «Greit, vi kan like godt få dette
overstått med én gang. Vi vet det er du som har gjort det, herr
Kjikerud, og du har ikke en sjanse til å slippe unna. Vi har
nemlig et lik og et åsted og beviser som knytter deg til begge
deler.»
Jeg burde vært sjokkert, forferdet, kjent hjertet hoppe, synke
eller hva det gjør når du hører en triumferende politimann si at
de har bevis som vil sende deg i fengsel på livstid. Men jeg var
ikke det. For jeg hørte ikke en triumferende politimann, jeg
hørte Inbaud, Reid og Buckley. Første trinn. Direkte
konfrontasjon. Eller som det heter i manualen: Etterforskeren
skal ved avhørets innledning gjøre det klinkende klart at politiet
vet alt. Bruk «vi» og «politiet», aldri «jeg». Og «vet», ikke
«tror». Fordrei den avhørtes selvbilde, tiltal lavstatuspersoner
med «herr» og høystatuspersoner med fornavn.
«Og mellom oss sagt,» fortsatte Sunded og senket stemmen
på en måte som tydeligvis skulle signalisere fortrolighet: «Etter
hva jeg hører, var Sindre Aa intet tap. Om ikke du hadde tatt
reper’n på den grinebiteren, hadde noen andre forhåpentligvis
gjort det.»
Jeg kvalte en gjesp. Trinn to. Sympatisere med mistenkte
gjennom å normalisere handlingen.
Sunded fortsatte da jeg ikke svarte. «De gode nyhetene er at
med en rask tilståelse vil jeg kunne gi deg en strafferabatt.»
Oj sann, Det Konkrete Løftet! Det var en taktikk som Inbaud,
Reid og Buckley absolutt forbød, en juridisk felle som bare de
mest desperate benyttet seg av. Denne mannen hadde virkelig
lyst til å komme seg fort hjem fra Hedmark.
«Så hvorfor gjorde du det, Kjikerud?»
Jeg kikket ut av sidevinduet. Åker. Gård. Åker. Gård. Åker.
Bekk. Åker. Deilig søvndyssende.
«Nå, Kjikerud?» Jeg hørte Sundeds fingrer tromme på
beautybagen.
«Du lyver,» sa jeg.
Trommingen stoppet. «Gjenta.»
«Du lyver, Sunded. Jeg aner ikke hvem Sindre Aa er, og dere
har ingenting på meg.»
Sunded lo en kort gressklipperlatter. «Nei vel? Så fortell meg
hvor du har vært de siste tjuefire timene. Vil du gjøre oss den
tjenesten, Kjikerud?»
«Kanskje,» sa jeg. «Hvis dere forteller meg hva denne saken
dreier seg om.»
«Lapp tel’n!» spyttet kvisegutt. «Endride, lapp …»
«Hold kjeft,» sa Sunded rolig og snudde seg mot meg. «Og
hvorfor skulle vi fortelle deg det, Kjikerud?»
«Fordi jeg da kanskje vil snakke med dere. Om ikke, holder
jeg kjeft til advokaten min har kommet. Fra Oslo.» Jeg så
Sundeds munn strammes og pøste på: «En gang i morgen om vi
er heldige …»
Sunded la hodet på skakke og studerte meg som om jeg var
et insekt han vurderte om han skulle innlemme i samlingen sin
eller bare knuse.
«Greit, Kjikerud. Det startet med at sidekameraten din der
fikk telefon om en forlatt traktor som sto midt i veien. De fant
traktoren og kråkeflokken som hadde lunsjmøte på svansen. Da
hadde de alt satt til livs de bløte delene på ei bikkje. Traktoren
tilhørte Sindre Aa, men han svarte av naturlige grunner ikke da
han ble ringt opp, så noen dro opp dit og fant ham i
gyngestolen hvor du hadde plassert ham. Vi fant en Mercedes
på låven som sto der med paja motor og registreringsskilter
som sier at den er din, Kjikerud. Omsider koblet politikammeret
på Elverum den døde bikkja med en rutinerapport fra
sykehuset om at en halvt bevisstløs mann dekket i møkk var
blitt brakt inn med et stygt hundebitt. De ringte, og
vakthavende sykepleier kunne fortelle at mannen hadde vært
bevisstløs, men at i lomma hans hadde de funnet et kredittkort
med navnet Ove Kjikerud. Og vips – her er vi.»
Jeg nikket. Da visste jeg hvordan de hadde funnet meg. Men
hvordan i all verden hadde Greve greid det? Spørsmålet hadde
uten resultat kvernet rundt i min riktignok sløvede hjerne, så
sløvet at det var først nå den uhyggelige tanken slo meg: Kunne
Greve ha kontakter innenfor det lokale politiet også? Noen som
hadde sørget for at han hadde kunnet komme seg til sykehuset
før dem? Nei! De hadde jo spasert rett inn på rommet og
reddet meg. Feil! Det var Sunded som hadde gjort det, den
uinnvidde fra KRIPOS i Oslo. Jeg kjente en gryende hodepine
idet neste tanke meldte seg: Sett at det var slik jeg fryktet,
hvilken trygghet hadde jeg da i en varetektcelle? Plutselig
kjentes ikke Monsen-tvillingenes synkroniserte pusting lenger
så betryggende. Ingenting var betryggende, det føltes som det
ikke lenger fantes noen i denne verden jeg kunne stole på.
Ingen. Bortsett fra kanskje én. Den uinnvidde. Mannen med
beautybagen. Jeg måtte legge kortene på bordet, fortelle
Sunded alt, sørge for at han brakte meg til en annen
politistasjon, Elverum var utvilsomt korrupt, sannsynligvis satt
minst én muldvarp her i denne politibilen.
Radioen spraket igjen. «Bil null én, kom inn.»
Kvisegutt grep mikrofonen. «Ja, Lise?»
«Det står ikke noen trailer utenfor Bamsepuben. Over.»
Å fortelle alt til Sunded innebar selvfølgelig at jeg måtte
avsløre meg som kunsttyv. Og hvordan skulle jeg overbevise
dem om at jeg hadde skutt Ove i selvforsvar, ja, nærmest ved et
uhell? En mann som var så neddopet på Greves
bedøvelsesmiddel at han må ha sett i kryss.
«Skjerp deg ’a, Lise. Spør rundt. Ingen greier å gjemme atten
meter bil i denne bygda, OK?»
Stemmen som kom tilbake, lød snurt: «Karlsen sier at du
bruker å finne riggen for’n, du som er politi og svoger’n hans.
Over.»
«Ikke faen! Glem det, Lise.»
«Han sier at det ække mye forlangt, du fikk den minst støgge
søstera hans.»
Jeg ble ristet av Monsen-tvillingenes rungende latter.
«Fortell den tullingen at i dag har vi for en gangs skyld
ordentlig politiarbeid å gjørra,» freste kvisegutt. «Over og ut.»
Jeg ante virkelig ikke hvordan jeg skulle spille dette spillet.
Det var bare et tidsspørsmål før det ville bli avslørt at
identiteten min var en annen. Skulle jeg fortelle dem dette med
en gang, eller var det et forhandlingskort jeg kunne bruke til
noe?
«Så var det din tur, Kjikerud,» sa Sunded. «Jeg har sjekket
deg litt. Du er en gammel kjenning. Og ifølge våre papirer er du
ugift. Så hva mente legen med at han skulle ta seg av kona di.
Diana, var det ikke det?»
Der røk det kortet. Jeg sukket og så ut av sidevinduet.
Ødemark, dyrka mark. Ingen møtende biler, ingen hus, bare en
støvsky fra en traktor eller en bil langt ute på jordet.
«Jeg vet ikke,» svarte jeg. Jeg måtte tenke klarere. Klarere.
Måtte se brettet.
«Hva var ditt forhold til Sindre Aa, Kjikerud?»
Det begynte å føles trettende å bli tiltalt med dette fremmede
navnet. Og jeg skulle til å svare da det gikk opp for meg at jeg
hadde tatt feil. Igjen. Politiet trodde jo at jeg var Ove Kjikerud!
Det var navnet de hadde fått beskjed om at befant seg på
sykehuset. Men hvis de hadde gitt beskjeden videre til Clas
Greve, hvorfor hadde Greve oppsøkt denne Kjikerud-personen
på sykehuset? Han hadde aldri hørt om noen Kjikerud, ingen i
hele verden visste at Ove Kjikerud hadde noe som helst med
meg – Roger Brown – å gjøre! Det rimte rett og slett ikke. Han
måtte ha funnet meg på en annen måte.
Jeg så støvskyen ute på jordet komme nærmere.
«Hørte du spørsmålet mitt, Kjikerud?»
Først hadde Greve funnet meg på hytta. Så på sykehuset.
Selv om jeg ikke hadde med meg mobiltelefonen. Greve hadde
ingen kontakter, verken i Telenor eller i politiet. Men hvordan
var det da mulig?
«Kjikerud! Hallo?»
Støvskyen på sideveien hadde større fart enn det hadde sett
ut på avstand. Jeg så veikrysset lenger fremme og fikk det
plutselig for meg at den var peilet inn på oss, at vi var på
kollisjonskurs. Forhåpentligvis var den andre bilen klar over at
vi var på forkjørsveien.
Men kanskje burde kvisegutt gi ham et hint og bruke hornet.
Gi ham et hint. Bruke hornet. Hva var det Greve hadde sagt på
sykehuset? «Diana har rett. Du har virkelig flott hår.» Jeg lukket
øynene og kjente hendene hennes gjennom håret der nede i
garasjen. Lukta. Hun hadde luktet annerledes. Hun hadde
luktet av ham, av Greve. Nei, ikke Greve. Av HOTE. Peilet inn på
oss. Og som i sakte kino falt alt på plass. Hvorfor hadde jeg ikke
skjønt det før? Jeg åpnet øynene:
«Vi er i livsfare, Sunded.»
«Den eneste som er i fare her er deg, Kjikerud. Eller hva du
heter.»
«Hva?»
Sunded kikket i speilet og løftet kredittkortet han hadde vist
meg på sykehuset.
«Du ligner ikke fyren som heter Kjikerud på dette bildet. Og
da jeg sjekket opp Kjikerud i Saneringsarkivet, sto det at han er
én syttitre. Og du er … hva? Én sekstifem?»
Det var blitt stille i bilen. Jeg stirret mot støvskyen som raskt
nærmet seg. Det var ingen bil. Det var en trailer med tilhenger.
Den var så nær nå at jeg kunne lese bokstavene på siden.
SIGDAL KJØKKEN.
«Én sekstiåtte,» sa jeg.
«Så hvem i helvete er du?» brummet Sunded.
«Jeg er Roger Brown. Og til venstre er den stjålne traileren til
Karlsen.»
Alles hoder dreide mot venstre.
«Hva i helvete er det som foregår?» brummet Sunded.
«Det som foregår,» sa jeg. «Er at den traileren kjøres av en
fyr som heter Clas Greve. Og han vet at jeg sitter i denne bilen
og har til hensikt å ta livet av meg.»
«Hvordan ...»
«Han har en GPS-tracker som gjør at han kan finne meg
uansett hvor jeg er. Og han har gjort det helt siden min kone
strøk meg gjennom håret i garasjen i dag morges. Med en hånd
full av en gelé som inneholder mikroskopiske sendere og som
fester seg til håret slik at det er umulig å vaske ut igjen.»
«Kutt ut det sprøytet!» snerret KRIPOS-etterforskeren.
«Sunded …,» begynte kvisegutt. «Det er traileren til
Karlsen.»
«Vi må stoppe denne bilen nå og snu,» sa jeg. «Ellers vil han
drepe oss alle. Stopp!»
«Kjør,» sa Sunded.
«Skjønner du ikke hva som er i ferd med å skje!» ropte jeg.
«Du er snart død, Sunded.»
Sunded begynte på gressklipperlatteren, men det virket som
om gresset var for høyt. For han så det han, også, nå. At det alt
var for sent.
Kapittel 17
Sigdal kjøkken
En kollisjon mellom to kjøretøyer er enkel fysikk. Alt er overlatt
til tilfeldighetene, men alle tilfeldighetene kan forklares med
ligningen kraft ganger tid er lik masse ganger endring i
hastighet. Sett inn tilfeldighetene som tall for variablene, og du
har en fortelling som er enkel, sann og nådeløs. Den forteller
for eksempel hva som skjer når et fullastet vogntog på tjuefem
tonn og med en fart på åtti kilometer i timen treffer en
personbil på atten hundre kilo (medregnet Monsen-tvillingene)
med samme fart. Basert på tilfeldighetene som handler om
treffpunkt, karosserienes beskaffenhet og legemenes vinkel i
forhold til hverandre, finnes det et utall varianter av denne
fortellingen, men de har to klare fellestrekk: De er tragedier.
Og det er personbilen som er i trøbbel.
Da vogntoget ført av Clas Greve klokka ti tretten rammet
politibil null én, en Volvo 740 årsmodell 1989, litt foran
førersetet, ble motorblokka, begge forhjulene og kvisegutts
legger skjøvet sidelengs ut gjennom karosseriet samtidig som
bilen ble kastet opp i lufta. Ingen kollisjonsputer ble utløst siden
disse ikke var på plass i Volvoer før 1990. Politibilen – som
allerede var totalvark – seilte over veien, høyt over autovernet
og falt ned mot grantrærne som sto tett langs elva i bunnen av
skråningen. Før politibil null én braste gjennom de første
tretoppene, hadde den fullført to og en halv molberger med én
og en halv skru. Det var ingen vitner til stede som kan bekrefte
det jeg her sier, men at det var akkurat det som skjedde, er et
faktum. Det er – som sagt – enkel fysikk. Akkurat som det
faktum at vogntoget uten større skader fortsatte rett over det
øde veikrysset hvor det bremset så det skrek i nakent metall.
Det prustet som en drage da bremsene endelig slapp, men
lukta av svidd gummi og brent belegg fra skivebremsene ble
hengende over landskapet i flere minutter etterpå.
Klokka ti fjorten hadde grantrærne sluttet å vaie, støvet lagt
seg, vogntoget sto med motoren i gang mens sola skinte
ufortrødent videre på de hedmarkske jordene.
Klokka ti femten passerte den første bilen åstedet,
sannsynligvis uten at føreren la merke til annet enn at det sto et
vogntog på den gruslagte sideveien og at noe som kunne være
glassbiter knaspret under dekkene. Den så for eksempel ingen
indikasjon på at det skulle ligge en politibil på taket skjult der
nede under trærne langs elva.
Alt dette vet jeg fordi jeg lå i en stilling som gjorde at jeg
kunne slå fast at vi lå på taket og var skjult fra veien av trærne
langs elva. Klokkeslettene er oppgitt med forbehold om at
Sundeds klokke, som lå og tikket rett foran meg, gikk riktig. Jeg
tror i hvert fall det var hans, den hang rundt håndleddet på en
avrevet arm som stakk ut av et stykke grå støvfrakk.
Et vindpust kom med harpikslukta av bremsebelegg og lyden
av dieselmotor på tomgang.
Solskinnet flimret ned mellom trærne fra en skyfri himmel,
men rundt meg regnet det. Bensin, olje og blod. Dryppet og
rant vekk. Alle var døde. Kvisegutt hadde ikke lenger kviser.
Eller noe ansikt, for den saks skyld. Det som var igjen av
Sunded var brettet sammen som en pappfigur, jeg kunne se
ham titte ut mellom sine egne bein. Tvillingene virket
noenlunde hele, men hadde sluttet å puste. At jeg selv levde,
skyldtes ene og alene familien Monsens anlegg for å oppta
kroppsmasse og forme dem til perfekte kollisjonsputer. Men de
samme kroppene som hadde reddet mitt liv, var nå i ferd med å
ta det fra meg igjen. Hele karosseriet var trykket sammen og
jeg hang opp ned fra setet. Den ene armen min var fri, men jeg
var klemt så hardt mellom de to politimennene at jeg verken
klarte å røre meg eller puste. Foreløpig fungerte dessverre
sansene mine utmerket. Slik at jeg kunne se bensinen piple ut,
kjenne den renne inn i buksebeina, langs kroppen min og ut av
halslinningen. Høre vogntoget som sto der oppe på veien, høre
den pruste og harke og hakke mens den ventet. Og jeg skjønte
at han satt der, Clas Greve, og tenkte, vurderte. Så på GPStrackeren
at jeg ikke beveget meg. Han tenkte at han likevel
burde gå ned og forsikre seg om at alle var døde. På den annen
side var det vanskelig å ta seg ned skråningen og enda
vanskeligere å komme seg opp igjen. Og ingen kunne da ha
overlevd det krasjet? Men man sov jo så mye bedre når man
visste, når man hadde sett det med egne øyne ...
Kjør, ba jeg. Kjør.
For det verste med å være ved full bevissthet var at jeg kunne
forestille meg hva som ville skje når han fant meg dynket i
bensin.
Kjør. Kjør!
Trailerens dieselmotor kaklet som om den førte en diskusjon
med seg selv.
Alt som hadde skjedd sto klart for meg nå. Greve hadde ikke
gått bort til Sindre Aa på trappa for å spørre om hvor jeg var,
det kunne han se på meteren på GPS-trackeren sin. Aa måtte
ryddes av veien ganske enkelt fordi han hadde sett Greve og
bilen hans. Men mens Greve hadde gått stien opp til hytta,
hadde jeg forflyttet meg til utedassen, og da han ikke hadde
funnet meg inne på hytta, hadde han sjekket GPS-trackeren på
nytt. Og oppdaget til sin forbauselse at signalet fra meg var
borte. Fordi senderne i håret mitt på det tidspunktet var
nedsenket i dritt, noe HOTEs sendere som kjent ikke har
kraftige nok signaler til å trenge gjennom. Jeg, idioten, hadde
hatt mer flaks enn jeg hadde fortjent.
Greve hadde så sendt ut bikkja for å finne meg, mens han selv
ventet. Fortsatt uten signaler. For dritten som hadde størknet
rundt senderne, fortsatte å blokkere signalene mens jeg
besøkte låven, liket av Sindre Aa og flyktet med traktoren. Først
midt på natten hadde Greves GPS-tracker plutselig igjen
begynt å motta signaler. På det tidspunktet lå jeg på en båre i
en dusj på sykehuset og fikk dritten vasket ut av håret mitt. Og
Greve hadde satt seg i bilen og vært på plass på sykehuset ved
morgengry. Gudene vet hvordan han hadde stjålet vogntoget,
men han hadde i hvert fall ikke hatt problemer med å finne meg
igjen, den åndssvake, lallende Brown som formelig tryglet om å
bli tatt.
Fingrene på Sundeds avrevne arm holdt fremdeles rundt
håndtaket på beautybagen. Klokka på håndleddet hans tikket.
Ti seksten. Om ett minutt kom jeg til å ha mistet bevisstheten.
Om to til å være kvalt. Bestem deg, Greve.
Og så gjorde han det.
Jeg hørte traileren rape. Turtallet sank. Han hadde skrudd av
tenningen, han var på vei hit!
Eller … hadde han satt den i gir?
En lav brumming. Sprakingen av grus under dekk som bærer
tjuefem tonn. Brummingen steg. Og steg. Og ble lavere.
Forsvant innover i landskapet. Døde bort.
Jeg lukket øynene og takket. For at jeg ikke skulle brennes,
men bare dø av mangel på oksygen. For det er slett ikke den
verste måten å dø på. Hjernen stenger av rommene ett etter
ett, man blir døsig, bedøves, slutter å tenke, og dermed
forsvinner problemene. Det minner på sett og vis om å ta seg
noen stive drinker. Jo, tenkte jeg: Jeg kan leve med å dø slik.
Tanken fikk meg nesten til å le.
Jeg, som hadde brukt hele mitt liv på å bli min fars motstykke,
skulle altså som ham ende mitt liv i et bilvrak. Og hvor
annerledes enn ham hadde jeg egentlig vært? Da jeg var blitt
for gammel til at den jævla drukkenbolten kunne slå meg,
hadde jeg begynt å slå ham. På samme måte som han hadde
slått mor; uten at det satte synlige merker. Jeg hadde for
eksempel takket høflig nei da han tilbød meg kjøretrening, og
meddelt ham at jeg ikke var interessert i å ta førerkortet. Jeg
hadde sjekket opp den stygge, bortskjemte
ambassadørdatteren som far kjørte til skolen hver dag, bare så
jeg kunne ta henne med meg hjem til middag og ydmyke ham.
Og hadde angret da jeg oppdaget at mor sto og gråt på
kjøkkenet mellom hovedretten og desserten. Jeg hadde søkt
meg inn på en skole i London som jeg hadde hørt far si var en
fordømt sosseskole for samfunnssnyltere. Men han hadde ikke
tatt seg så nær av det som jeg hadde håpet. Han hadde til og
med greid å smile tilsynelatende stolt da jeg fortalte det, den
utspekulerte satan. Så da han senere den høsten hadde spurt
om han og mor kunne ta turen fra Norge og besøke meg på
campus, hadde jeg avslått med den begrunnelsen at jeg ikke
ville at mine medstudenter skulle oppdage at min far slett ikke
var en person høyt oppe i diplomatiet, men en simpel sjåfør. Jeg
mente å merke at det hadde truffet noe ømt hos ham. Ikke som
i ømhet, selvfølgelig, men i vondt.
Jeg hadde ringt mor fjorten dager før vielsen og sagt at jeg
skulle gifte meg med en jente jeg hadde truffet, forklart at det
ville bli en enkel sak, bare oss og to forlovere. Men at mor var
velkommen hvis hun kom uten far. Mor var blitt sint, hadde sagt
at hun naturligvis ikke ville komme uten ham. Edle, trofaste
sjeler er ofte handikappet med lojalitet til selv de nedrigste
mennesker. Ja, helst til de nedrige.
Diana skulle egentlig hilst på foreldrene mine etter
semesterslutt den sommeren, men tre uker før vi dro fra
London, fikk jeg beskjeden om bilulykken. På vei hjem fra hytta,
hadde politimannen sagt på den sprakende telefonlinjen. Kveld,
regn, bilen hadde holdt for stort fart. Gamleveien hadde vært
lagt om midlertidig, motorveiutbygging. En ny, kanskje litt
ulogisk sving, men markert med fareskilt. Den nylagte asfalten
slukte lys, det var klart. En parkert anleggsmaskin. Jeg hadde
avbrutt politimannen og sagt at de burde ta en promilletest av
faren min. Bare så de fikk bekreftet det jeg alt visste: at han
hadde tatt livet av mor.
Den kvelden, alene på en pub i Baron’s Court, var første
gangen jeg smakte alkohol. Og gråt offentlig. Kvelden da jeg
vasket bort tårene på det stinkende pissoaret, så jeg min fars
slappe, fordrukne ansikt i det sprukne speilet. Og husket den
oppmerksomme, rolige gløden i øynene hans da han hadde slått
mot sjakkbrikkene, slått dronningen som hadde virvlet gjennom
lufta – to og en halv molberger – før hun hadde truffet gulvet.
Så hadde han slått meg. Bare denne ene gangen, men han
hadde slått. Med flat hånd, under øret mitt. Og jeg hadde sett
det da, i blikket hans; det mor kalte Sykdommen. Og den var et
heslig, grasiøst og blodtørstig monster som bodde bak øynene
hans. Men den var også ham; min far, mitt eget kjøtt og blod.
Blod.
Noe som lå dypt nede, noe som lenge hadde ligget under alle
lagene av benektelser, steg opp mot overflaten. Et utflytende
minne av en tenkt tanke som ikke ville la seg holde nede lenger.
Den tok fastere form. Ble smertefullt artikulert. Ble sannhet.
Sannheten jeg til nå hadde greid å holde på en armlengdes
avstand ved å lyve for meg selv. For det var ikke frykten for å bli
fortrengt av et barn som gjorde at jeg ikke ville ha barn. Det
var frykten for Sykdommen. Frykten for at jeg, sønnen, også
hadde den. At den var der, bak øynene mine. Jeg hadde løyet
for alle. Til Lotte hadde jeg sagt at jeg ikke ville ha barnet fordi
det hadde en mangel, et syndrom, en kromosomfeil. Mens
sannheten var at det var meg det var feil på.
Alt fløt nå. Mitt liv hadde vært et dødsbo, og nå hadde
hjernen drapert møblene, lukket dørene, gjort seg klar til å
stenge strømmen. Det dryppet og rant, flommet fra øynene
mine, over pannen, inn i hårfestet. Å kveles av to menneskelige
ballonger. Jeg tenkte på Lotte. Og der på terskelen demret noe
for meg. Jeg så lys. Jeg så … Diana? Hva gjorde den
forrædersken her nå? Ballonger ...
Den frie, dinglende hånda mi beveget seg bort til
beautybagen. Mine valne fingrer løsnet Sundeds fra håndtaket
og åpnet. Det dryppet bensin fra meg og ned i bagen mens jeg
rotet rundt, dro opp en skjorte, et par sokker, en truse og en
toalettveske. Det var alt. Jeg åpnet toalettveska med den frie
hånda og tømte innholdet ned på innertaket. Tannkrem, en
barbermaskin, plaster, sjampo, en gjennomsiktig plastpose han
utvilsomt brukte i sikkerhetskontrollen på flyplasser, vaselin …
der! En saks, en sånn spiss, liten sak som er litt bøyd opp i
tuppen, og som noen av en eller annen grunn foretrekker
fremfor moderne negleklippere.
Jeg famlet med hånda oppover en av tvillingene, over
vommen, over brystet, prøvde å finne en glidelås eller knapper.
Men jeg var i ferd med å miste følelsen og fingrene ville verken
lystre ordre fra eller sende informasjon til hjernen. Så jeg grep
saksen og kjørte spissen i vommen til … tja, la oss si det var
Endride.
Nylonstoffet ga etter med en sprakende, befridd lyd, gled
tilbake og blottet en struttende mage stappet inn i politiets
lyseblå skjortestoff. Jeg klippet raskt opp skjorta og flesk dekket
av hårete, blåhvit hud presset seg frem. Nå var jeg kommet til
det jeg grudde meg til. Men tanken på den mulige belønningen
– å få leve, å få puste – fortrengte alle andre, og jeg svingte
saksen med full kraft og rente den inn i magen hans rett over
navlen. Trakk den ut igjen. Det skjedde ingenting.
Merkelig. Det var et tydelig hull i magen, men det kom
ingenting ut av det, ingenting som jeg hadde håpet skulle lette
trykket på meg. Ballongen var like tett.
Jeg stakk igjen. Et nytt hull. En ny, tørr brønn.
Jeg svingte saksen som rasende. Svupp, svupp. Ingenting.
Hva faen var disse tvillingene egentlig laget av? Var det fett
tvers igjennom? Skulle fedmebølgen ta livet av meg også?
En ny bil kjørte forbi oppe på veien.
Jeg prøvde å skrike, men hadde ikke luft.
Med mine siste krefter kjørte jeg saksen inn i vommen, men
denne gangen trakk jeg den ikke ut igjen, jeg orket simpelthen
ikke. Etter en stund begynte jeg å bevege den. Spredte tommel
og pekefinger og førte dem sammen igjen. Klippet meg innover.
Det gikk overraskende lett. Og der skjedde det noe. En strime
av blod løp ut av hullet, nedover magen, forsvant under klærne,
dukket opp igjen på den skjeggete halsen, løp over haken, over
leppene og forsvant inn i det ene neseboret. Jeg fortsatte å
klippe. Frenetisk nå. Og oppdaget at mennesket i sannhet er et
skrøpelig vesen, for det åpnet seg, gled opp slik jeg hadde sett
det gjøre når de parterte hval på TV. Og det bare med en liten
saks! Jeg stoppet ikke før magen hadde en revne som gikk fra
livet til ribbeina. Men mengdene med blod og innvoller som jeg
hadde forventet skulle velte ut, uteble. Og armen min dovnet
brått bort, jeg mistet saksen og en gammel kjenning,
tunnelsynet, var tilbake. Gjennom åpningen så jeg innertaket.
Det hadde et sjakkmønster i gråtoner. De ødelagte brikkene lå
strødd rundt meg. Jeg ga opp. Lukket øynene. Det var deilig å
ha gitt opp. Jeg kjente tyngdekraften dra meg nedover mot
jordas indre, hodet først, som et barn på vei ut av sin mors
kuvøse, jeg skulle klemmes ut, døden var en ny fødsel. Jeg
kjente til og med riene nå, skjelvende rier som masserte meg.
Så den hvite dronningen. Hørte lyden og fostervannet som
plasket mot gulvet.
Og lukta.
Herregud, lukta!
Jeg ble født, og mitt nye liv startet med et fall, et slag mot
hodet og så fullstendig mørke.
Fullstendig mørke.
Mørke.
Oksygen?
Lysning.
Jeg åpnet øynene. Jeg lå på ryggen og over meg så jeg
baksetet hvor jeg og tvillingene akkurat hadde sittet fastklemt.
Jeg lå altså på innsiden av biltaket, på sjakkbrettet. Og jeg
pustet. Det stinket av død, av menneskers innsider. Jeg så meg
rundt. Det så ut som et slakteri, et pølsemakeri. Men det
merkelige var at i stedet for å gjøre det som ligger til min
natur; å fortrenge, å fornekte, å flykte, var det som om hjernen
min utvidet seg for å ta inn selve omfanget av
sanseinntrykkene. Jeg bestemte meg for å være her. Jeg trakk
inn lukta. Jeg så. Jeg lyttet. Plukket opp brikkene fra gulvet.
Satte dem på plass på brettet; én etter én. Til slutt løftet jeg
den ødelagte, hvite dronningen. Studerte henne. Så satte jeg
henne rett overfor den svarte kongen.
DEL IV
UTVELGELSEN
Kapittel 18
Hvit dronning
Jeg satt i bilvraket og stirret på barbermaskinen. Vi tenker
underlige ting. Den hvite dronningen var ødelagt. Hun som jeg
hadde brukt til å sette min far, min bakgrunn, ja, hele mitt
tidligere liv i sjakk matt. Hun som hadde sagt at hun elsket
meg, og som jeg hadde sverget at uansett om det var løgn, kom
alltid en del av meg til å elske henne bare for å ha sagt det. Hun
som jeg hadde kalt min bedre halvdel fordi jeg virkelig hadde
trodd hun var mitt janusansikt; den gode delen. Men jeg hadde
tatt feil. Og jeg hatet henne. Nei, ikke det engang; Diana StromEliassen
eksisterte ikke lenger for meg. Likevel satt jeg her
inne i et bilvrak med fire lik rundt meg, en barbermaskin i
hånda og en eneste tanke i hodet:
Ville Diana kunne elsket meg uten håret mitt?
Vi tenker – som sagt – underlige ting. Så jeg skjøv tanken
vekk og on-knappen ned. Maskinen – som hadde tilhørt mannen
med det profetiske navnet Sunded – vibrerte i hånda.
Jeg skulle forandres. Jeg ville forandres. Den gamle Roger
Brown eksisterte heller ikke lenger. Jeg satte i gang.
Et kvarter senere så jeg på meg selv i biten som var igjen av
sladrespeilet. Det var – som jeg hadde fryktet – ikke noe vakkert
syn. Hodet mitt så ut som en peanøtt med skallet på, avlangt og
litt innsvinget på midten. Den glattbarberte skallen lyste blek
og hvit over den brunere ansiktshuden. Men jeg var meg; den
nye Roger Brown.
Mellom beina mine lå hårlokkene. Jeg dyttet dem ned i den
gjennomsiktige plastposen som jeg igjen stappet inn i
baklomma på uniformsbuksene til Eskild Monsen. Der fant jeg
også en lommebok. Den inneholdt noen penger og et
kredittkort. Og siden jeg ikke hadde planer om å la meg spores
opp ved å bruke kredittkortet til Ove Kjikerud, besluttet jeg å ta
lommeboka med meg. Jeg hadde allerede funnet en lighter i
lomma på den svarte bevernylonjakka til kvisegutt og jeg
vurderte nok en gang om jeg skulle tenne på det allerede
bensinmarinerte bilvraket. Det ville sinke arbeidet med å
identifisere likene og kanskje gi meg et døgns arbeidsro. På den
annen side ville røyken gjøre at alarmen gikk før jeg hadde
kommet meg ut av området, mens uten røyk og med litt flaks
kunne det gå mange timer før noen fant vraket. Jeg så på den
kjøttmønstrede overflaten hvor kvisegutts ansikt en gang hadde
vært og bestemte meg. Jeg brukte nesten tjue minutter på å få
av ham buksene og jakka og så få kledd på ham min grønne
joggedress. Og det er merkelig hvor fort man venner seg til å
klippe og skjære i folk. Da jeg hadde klippet huden av begge
pekefingrene (jeg husket ikke om fingeravtrykk avgis med
høyre eller venstre hånd) til kvisegutt, var det med en kirurgs
konsentrerte effektivitet. Til slutt klippet jeg litt i tommelen
også for at skadene på hendene hans skulle se litt mer tilfeldige
ut. Da jeg var ferdig, gikk jeg to skritt tilbake fra vraket og
studerte resultatet. Blod, død, stillhet. Selv den brune elva ved
siden av skogholtet virket frosset fast i stum ubevegelighet. Det
var en installasjon Morten Viskum verdig, hadde jeg hatt et
kamera, skulle jeg tatt et bilde og sendt det til Diana, foreslå at
hun hengte det opp i galleriet. Som et varsel om det som skulle
komme. For hva var det Greve hadde sagt? Det er frykten, ikke
smerten som gjør deg medgjørlig.
Jeg gikk langs hovedveien. Jeg risikerte selvfølgelig at Clas
Greve kom kjørende akkurat denne veien og så meg. Men det
bekymret meg ikke. For det første ville han ikke ha kjent igjen
den flintskallede fyren i svart bevernylonjakke med Elverum Kodaw-ying-klubb
på ryggen. For det andre gikk denne personen
annerledes enn den Roger Brown han hadde møtt; rakere og
langsommere. For det tredje viste GPS-trackeren hans med all
tydelighet at jeg fortsatt befant meg i bilvraket og ikke hadde
rørt meg en meter. Rimeligvis. Jeg var tross alt død.
Jeg passerte en gård, men fortsatte å gå. En bil passerte meg,
bremset litt ned, lurte kanskje på hvem jeg var, men ga gass og
forsvant i det skarpe høstlyset.
Det luktet godt her ute. Jord og gress, barskog og kumøkk.
Sårene i nakken verket litt, men stølheten i kroppen var jeg i
ferd med å gå av meg. Jeg langet ut og pustet, dypt og
livgivende.
Etter en halv times gange befant jeg meg fortsatt på det
samme endeløse jordet, men jeg så et blått skilt og et skur i det
fjerne. Et busstopp.
Et kvarter senere gikk jeg på en grå Nettbuss, betalte med
kontanter fra lommeboka til Eskild Monsen og fikk vite at
bussen gikk til Elverum hvorfra det var togforbindelse til Oslo.
Jeg satte meg i et sete vis-à-vis to platinablonde damer i
trettiårene. Ingen av dem verdiget meg et blikk.
Jeg døste av, men våknet da jeg hørte en sirene og bussen
sakket og kjørte inntil veien. En politibil med blålyset på
passerte oss. Politibil null to, tenkte jeg og merket at den ene av
blondinene så på meg. Da jeg møtte blikket hennes, merket jeg
at hun instinktivt ville se bort, at det ble for direkte, at hun
syntes jeg var stygg. Men hun klarte ikke. Jeg smilte skjevt til
henne og snudde meg mot vinduet.
Sola skinte også på den gamle Roger Browns hjemby da den
nye steg av toget klokka femten ti. Men det blåste en iskald vind
inn i de snerrende gapene på de skamferte tigerskulpturene
foran Oslo Sentralbanestasjon da jeg skrådde over plassen og
fortsatte opp mot Skippergata.
Dopselgerne og horene i Tollbugata så på meg, men ropte
ikke sine tilbud etter meg slik de hadde gjort etter den gamle
Roger Brown. Foran inngangen til hotell Leon stoppet jeg og så
oppover fasaden hvor murpussen hadde falt av og etterlatt
hvite sår. Under et av vinduene hang en plakat som lovet rom
for fire hundre kroner natta.
Jeg steg inn og gikk bort til resepsjonen. Eller RESPESJON
som det sto på skiltet som hang over mannen bak skranken.
«Ja?» sa han i stedet for det standard «velkommen» jeg er
vant til fra de hotellene den gamle Roger Brown frekventerte.
Resepsjonistens ansikt hadde en ferniss av svette som om han
hadde jobbet hardt. Drukket for mye kaffe. Eller bare var
nervøs av natur. Det flakkende blikket tydet på det siste.
«Har du et enkeltrom?» spurte jeg.
«Ja. Hvor lenge?»
«Ett døgn.»
«Et helt?»
Jeg hadde aldri vært inne på hotell Leon før, men jeg hadde
kjørt forbi noen ganger, og det ante meg at de tilbød rom på
timebasis for dem som elsket på profesjonell basis. Altså slike
kvinner som ikke hadde skjønnhet eller vett nok til å bruke
kroppen til å skaffe seg et hus tegnet av Ove Bang og eget
galleri på Frogner.
Jeg nikket.
«Fire hundre,» sa mannen. «Forhåndsbetaling.» Han hadde
en slags svensk aksent, en slik dansebandvokalister og
predikanter av en eller annen grunn foretrekker.
Jeg slengte det kombinerte bank- og kredittkortet til Eskild
Monsen på bordet. Jeg vet av erfaring at hotellene gir blaffen i
om underskriften ligner, men jeg hadde for sikkerhets skyld øvd
inn en brukbar etterligning på toget. Problemet var bildet. Det
viste en rundkjaket fyr med langt, krøllete hår og svart skjegg.
Selv ikke undereksponeringen kunne skjule at det overhodet
ikke hadde noen likhet med mannen som sto foran ham med
smalt ansikt og nybarbert skalle. Resepsjonisten studerte
kortet.
«Du ligner ikke fyren på bildet,» sa han uten å se opp fra
kortet.
Jeg ventet. Til han måtte løfte blikket og møte mitt.
«Kreft,» sa jeg.
«Hva?»
«Cellegift.»
Han blunket tre ganger.
«Tre behandlinger,» sa jeg.
Adamseplet hans hoppet da han svelget. Jeg kunne se han
vaklet i troen. Kom igjen! Jeg måtte snart legge meg i en seng,
nakken verket som helvete. Jeg slapp ikke blikket hans. Men
han slapp mitt.
«Sorry,» sa han og holdt kredittkortet frem mot meg. «Jeg har
ikke råd til å havne i trøbbel, de har meg under oppsikt. Har du
cash?»
Jeg ristet på hodet. En tohundrelapp og en tikroning var alt
jeg hadde igjen etter togbilletten.
«Sorry,» gjentok han og strakte armen helt ut – liksom
bedende – slik at kortet berørte brystet mitt.
Jeg grep det og marsjerte ut.
Det var ingen vits i å prøve andre hoteller, tok de ikke kortet
på Leon, ville de ikke gjøre det andre steder heller. Og i verste
fall ville de slå alarm.
Jeg gikk over til plan B.
Jeg var en ny, en fremmed i byen. Uten penger, uten venner,
uten fortid eller identitet. Fasadene, gatene og menneskene
som gikk i dem, fortonte seg annerledes for meg enn de hadde
gjort for Roger Brown. Et tynt lag med skyer hadde glidd foran
sola og temperaturen sunket enda noen grader.
Ved sentralbanestasjonen måtte jeg spørre meg for for å få
vite hvilken buss som tok meg til Tonsenhagen, og da jeg gikk
på bussen, snakket sjåføren av en eller annen grunn engelsk til
meg.
Fra busstoppet i Tonsenhagen til Oves hus var det et par
drøye oppoverbakker, likevel frøs jeg da jeg endelig passerte
Oves hus. Jeg sirklet rundt i området noen minutter for å
forsikre meg om at politiet ikke var i nærheten. Så gikk jeg fort
opp til døra og låste meg inn.
Det var varmt der inne. Termostat- og tidsstyrte ovner.
Jeg tastet inn «Natasja» for å deaktivere alarmen og gikk inn i
den kombinerte stua og soverommet. Det luktet som det hadde
gjort sist. Gammel oppvask, uvasket sengetøy, våpenolje og
svovel. Ove lå på senga slik jeg hadde forlatt ham dagen før. Det
føltes som om det var en uke siden.
Jeg fant fjernkontrollen, la meg i senga ved siden av Ove og
slo på TV-en. Bladde igjennom tekst-TV, men det var ingenting
om forsvunne politibiler eller døde politifolk. Selvfølgelig ante
politiet i Elverum for lengst uråd og hadde satt i gang leting,
men de ville vel vente i det lengste med å offentliggjøre at en
politibil var savnet i tilfelle det hele skyldtes en banal
misforståelse. Men før eller siden kom de til å finne den. Hvor
lang tid fra da og til de fant ut at liket i den grønne
joggedressen uten fingertupper likevel ikke var arrestanten
Ove Kjikerud? Ett døgn, minimum. To døgn, maks.
Dette var ting jeg naturligvis ikke hadde forutsetninger for å
vite en døyt om. Og det var ikke det at den nye Roger Brown
visste noe mer om politiprosedyrer, men han skjønte i alle fall at
situasjonen krevde faste beslutninger basert på usikker
informasjon, å handle med risiko i stedet for å nøle til det var
for sent, å slippe til nok frykt til at man ble skjerpet, men ikke
så mye at man ble lammet.
Derfor lukket jeg øynene og sov.
Da jeg våknet igjen, viste klokka på tekst-TV tjuenulltre. Og
under det; en linje om at minst fire personer, hvorav tre
politimenn, var omkommet i en trafikkulykke utenfor Elverum.
Vraket av politibilen var blitt meldt savnet i formiddag og ble
funnet i ettermiddag i et skogholt ved Trekkelva. En femte
person, også han politimann, var savnet. Politiet trodde han
kunne ha blitt slengt ut av bilen og havnet i elva hvor det var
innledet søk. Politiet ba publikum om tips om føreren av et
stjålet vogntog merket Sigdal Kjøkken som var blitt funnet
parkert på en skogsvei to mil unna ulykkesstedet.
Når de skjønte at det var arrestanten Kjikerud som var borte,
ville de før eller siden komme hit. Jeg måtte skaffe meg et annet
sted å sove til natta.
Jeg trakk pusten. Så bøyde jeg meg over liket av Ove, plukket
opp telefonen på nattbordet og slo det eneste telefonnummeret
jeg kunne utenat.
Hun tok telefonen på tredje ring.
I stedet for sitt vanlige sjenerte, men varme «hei», svarte
Lotte med et nesten uhørbart «ja?».
Jeg la straks på. Alt jeg ville vite, var at hun var hjemme.
Forhåpentligvis kom hun til å være det senere i kveld også.
Jeg slo av TV-en og sto opp.
Etter to minutters leting hadde jeg funnet to pistoler; én i
baderomsskapet og én klemt bak TV-en. Jeg valgte den lille,
svarte fra bak TV-en og gikk til kjøkkenskuffen, tok ut to esker,
en med skarp ammunisjon og en merket blanks, fylte magasinet
med skarpe patroner, ladet pistolen og sikret den. Så stakk jeg
pistolen i bukselinningen slik jeg hadde sett Clas Greve gjøre.
Jeg gikk inn på badet og la den første pistolen tilbake. Etter å
ha lukket skapdøra ble jeg stående og studere meg selv i
speilet. Ansiktets fine form og markerte linjer, hodets brutale
nakenhet, blikkets intense, nesten feberaktige skinn og
munnen; avslappet og bestemt, taus og talende.
Uansett hvor jeg våknet opp i morgen tidlig, ville det være
med drap på samvittigheten. Overlagt drap.
Kapittel 19
Overlagt drap
Du går i din egen gate. Du står i kveldsmørket under en
treklynge og ser opp mot ditt eget hus, på lysene i vinduet, på
en bevegelse ved gardinene som kanskje er din hustru. En nabo
på aftentur med sin engelske setter går forbi og ser på deg, ser
en fremmed i en gate hvor de fleste kjenner hverandre.
Mannen er mistenksom, og setteren knurrer lavt, de lukter
begge at du hater bikkjer. For dyr, som mennesker, holder
sammen mot inntrengere og uvedkommende her oppe i lia hvor
de har forskanset seg, høyt hevet over byens forvirring og
kaotiske sammenblanding av interesser og agendaer. Her oppe
vil de bare at ting skal fortsette som de er, for ting er bra, det
går godt, kortene bør ikke deles ut på nytt. Nei, la essene og
kongene få være på de hender de er, usikkerhet er skadelig for
investeringsviljen, faste rammebetingelser sikrer produktivitet
som igjen tjener fellesskapet. Man må skape noe før man kan
fordele.
Det er merkelig å tenke på at det politisk mest konservative
mennesket jeg noensinne har møtt, var en sjåfør som kjørte
mennesker som tjente fire ganger så mye som ham selv og
tiltalte ham med den nedlatenhet som bare den mest pinlig
korrekte høflighet kan uttrykke.
Far sa en gang at om jeg ble sosialist, var jeg ikke lenger
velkommen i hans hus, og at det samme gjaldt for min mor. Han
var riktignok ikke edru da han sa det, men desto større grunn
til å anta at han mente det helt bokstavelig. Han mente at
kastesystemet i India hadde mye for seg, at vi etter Guds vilje
var født inn i vår stand og at det var vår fordømte plikt å
tilbringe vårt elendige liv der. Eller som klokkeren svarer når
presten Sigismund foreslår at de skal si du til hverandre:
«Klokker er klokker. Og prest er prest.»
Mitt, sjåførsønnens opprør, var derfor blitt utdannelse, en
rikmannsdatter, dresser fra Ferner Jacobsen og hus på
Voksenkollen. Det hadde slått feil. Far hadde nemlig den
frekkhet å tilgi meg, hadde til og med vært så utspekulert at
han spilte stolt. Og jeg visste, da jeg hulket som et barn i
begravelsen, at det ikke var i sorg over min mor, men i raseri
mot min far.
Setteren og naboen (merkelig, jeg husket ikke lenger hva han
het) ble oppslukt av mørket og jeg krysset veien. Det hadde
ikke stått noen fremmede biler i gata, og da jeg presset ansiktet
mot garasjeruta, så jeg at den også var tom.
Jeg snek meg hurtig inn i hagens rå, nesten stofflige svarthet
og stilte meg under epletrærne der jeg visste det var umulig å
se noen fra stua.
Men jeg kunne se henne.
Diana gikk frem og tilbake på gulvet. De utålmodige
bevegelsene kombinert med Prada-telefonen som var presset
mot øret hennes, fikk meg til å anta at hun prøvde å ringe noen
som ikke svarte. Hun hadde på seg olabukser. Ingen kunne
bære et par olabukser som Diana. Til tross for den hvite
ullgenseren gikk hun med den ledige armen over brystet som
om hun frøs. Store hus bygget på trettitallet bruker tid på å
varmes opp ved brå temperaturfall, uansett hvor mange ovner
du setter opp.
Jeg ventet til jeg var helt sikker på at hun var alene. Kjente
etter at pistolen satt i linningen. Pustet dypt inn. Dette ville bli
det vanskeligste jeg noen gang hadde gjort. Men jeg visste jeg
ville greie det. Den nye ville greie det. Det var kanskje derfor
gråten kom, fordi utfallet var gitt allerede. Jeg lot tårene
komme. De rant som varme kjærtegn nedover kinnene mens
jeg konsentrerte meg om å være stille, ikke trekke lufta
ukontrollert, ikke hulke. Etter fem minutter var jeg tom og
tørket kinnene. Så gikk jeg fort opp til inngangsdøra og låste
meg inn så stille jeg kunne. Innenfor, i gangen, ble jeg stående
og lytte. Det var som huset holdt pusten, det eneste som brøt
stillheten var smellene fra skrittene hennes mot parkettgulvet
oppe i stua. Og snart skulle de også stoppe.
Klokka var ti på kvelden, og bak døra som sto på klem, skimtet
jeg et blekt ansikt og et par brune øyne.
«Kan jeg få sove her?» spurte jeg.
Lotte svarte ikke. Hun pleide ikke å gjøre det. Men hun stirret
som om jeg skulle være et spøkelse. Hun pleide ikke å stirre
eller se forskrekket ut heller.
Jeg smilte skjevt og trakk hånda over den glatte skallen.
«Jeg har kvittet meg med …» Jeg lette etter ordet, «… alt.»
Hun blunket to ganger. Så åpnet hun døra, og jeg smatt inn.
Kapittel 20
Gjenoppstandelse
Jeg våknet og så på klokka. Åtte. Det var på tide å begynne. Jeg
hadde det de kaller en stor dag foran meg. Lotte lå på siden
med ryggen mot meg, tullet inn i lakenene hun foretrakk
fremfor dyne. Jeg gled ut på min side av senga og kledde fort på
meg. Det var bikkjekaldt, og jeg var gjennomfrossen. Jeg listet
meg ut i gangen, dro på meg jakka, lua og hanskene og gikk ut
på kjøkkenet. I en av skuffene fant jeg en plastpose som jeg
stappet ned i bukselomma. Så åpnet jeg kjøleskapet og tenkte
at det var den første dagen jeg våknet opp som morder. En
mann som hadde skutt en kvinne. Det hørtes ut som noe i en
avis, en slik sak jeg bladde forbi fordi de sakene alltid bare var
vonde og banale. Jeg tok ut en kartong med rosa
grapefruktjuice og skulle til å sette den mot kjeften. Men
ombestemte meg og hentet et glass ut av overskapet. Man
behøver ikke la alt forfalle bare fordi man var blitt morder.
Etter å ha drukket ut, skylt glasset og satt juicen på plass, gikk
jeg ut i stua og satte meg i sofaen. Den lille, svarte pistolen som
lå i jakkelomma stakk meg i magen og jeg tok den ut. Den luktet
fremdeles, og jeg visste at den lukta for alltid ville komme til å
minne meg om drapet. Henrettelsen. Ett skudd hadde vært
nok. På kloss hold, idet hun skulle til å omfavne meg. Jeg hadde
skutt inn i den favnen og truffet henne i det venstre øyet. Var
det bevisst? Kanskje. Kanskje hadde jeg villet ta fra henne noe,
slik hun hadde prøvd å ta fra meg alt. Og den svikefulle
løgnersken hadde omfavnet blyet, den fallosformede kulen
hadde trengt inn i henne slik jeg en gang hadde gjort. Aldri
igjen. Nå var hun død. Tankene kom slik, i korte setninger som
konstaterte faktiske ting. Bra, jeg måtte fortsette å tenke slik,
holde på kulda, ikke la følelsene slippe til. Jeg hadde fortsatt
noe å tape.
Jeg løftet fjernkontrollen og skrudde på TV-en. Det var ikke
noe nytt på tekst-TV, redaksjonen var vel ikke på plass så tidlig.
Det sto fremdeles at de fire likene ville bli identifisert i løpet av
morgendagen, altså i dag, og at én person fremdeles var
savnet.
Én person. De hadde forandret det fra «en politimann»,
hadde de ikke? Betydde det i så fall at de nå visste at den
savnede var arrestanten? Kanskje, kanskje ikke, det var ingen
ettersøkning.
Jeg bøyde meg over armlenet og grep røret på den gule
fasttelefonen hennes, den jeg alltid så for meg like ved Lottes
røde lepper når jeg ringte. Tungespissen hennes like ved mitt
øre når hun vætet dem. Jeg slo 1881, ba om to numre og avbrøt
henne da hun sa at jeg ville få det opplest:
«Jeg vil gjerne høre det fra deg personlig i tilfelle jeg skulle
ha noen innvendinger mot taletydeligheten,» sa jeg.
Jeg fikk de to numrene, memorerte dem og ba henne sette
meg over til det første. Sentralbordet hos KRIPOS svarte på
andre ring.
Jeg presenterte meg som Runar Bratli og sa at jeg var en
slektning av Endride og Eskild Monsen, at jeg var blitt bedt av
familien om å hente klærne deres. Men ingen hadde altså sagt
hvor jeg skulle møte opp og hvem jeg skulle spørre etter.
«Et øyeblikk,» sa sentralborddamen og satte meg på vent.
Jeg lyttet til en overraskende fin panfløyteversjon av
«Wonderwall» og tenkte på Runar Bratli. Han var en kandidat
jeg en gang hadde latt være å innstille til en lederjobb selv om
han hadde vært den klart best kvalifiserte. Og høy. Så høy at
han under det siste intervjuet hadde klagd over at han måtte
sitte krumbøyd i Ferrarien sin, en investering han med et
guttaktig smil hadde innrømt hadde vært et barnslig påfunn, at
det sikkert handlet om førtiårskrise og sånn. Og jeg hadde
notert: ÅPEN, SELVTILLIT NOK TIL Å EKSPONERE DÅRSKAP.
Alt hadde med andre ord vært etter boka. Bare ikke
kommentaren han hadde fulgt opp med: «Når jeg stanger
hodet i taket på bilen, er det nesten så jeg misunn…»
Han hadde klippet av setningen der, flyttet blikket fra meg og
bort på en av kundens representanter og fortsatt med noe om
at Ferrarien nå skulle byttes inn i en SUV, en slik som man tør å
la kona kjøre. Alle rundt bordet hadde ledd. Jeg også. Og ikke
med så mye som en trekning røpet at jeg hadde fullført
setningen for ham: «… misunner deg som er så liten.» Og at jeg
akkurat hadde strøket ham fra innstillingen. Dessverre eide han
ikke noe interessant kunst.
«De ligger på Rettsmedisinsk.» Det var resepsjonsdamens
stemme igjen. «Altså på Rikshospitalet i Oslo.»
«Å?» sa jeg og prøvde å ikke overdrive enfoldigheten.
«Hvorfor det?»
«Det er fast rutine når det er mistanke om noe kriminelt. Det
ser ut som bilen er blitt påkjørt av denne traileren.»
«Jeg skjønner,» sa jeg. «Det var vel derfor de ba meg om å
hjelpe dem. Jeg bor i Oslo, skjønner du.»
Damen svarte ikke. Jeg kunne se for meg hennes himlende
øyne og lange, nøye malte negler tromme utålmodig mot
bordplaten. Men jeg kunne selvfølgelig ta feil. Å være
hodejeger betyr ikke nødvendigvis at man er menneskekjenner
eller spesielt empatisk. Om man skal til topps i denne bransjen,
tror jeg tvert om at det kan være en ulempe.
«Kan du få meldt ifra til rette vedkommende på
Rettsmedisinsk at jeg er på vei opp til dem nå?» spurte jeg.
«Navnet var altså Runar Bratli.»
Jeg kunne høre henne nøle. Oppgaven hørte åpenbart ikke
inn under hennes stillingsbeskrivelser. Stillingsbeskrivelser i
det offentlige er som regel makkverk, tro meg, jeg leser dem
stadig vekk.
«Jeg har ikke noe med dette å gjøre, jeg bare hjelper til,» sa
jeg. «Så jeg forventer at jeg blir tatt imot av noen og kan få det
fort overstått.»
«Jeg skal forsøke,» sa hun.
Jeg la på og slo det andre nummeret. Han svarte på femte
ring.
«Ja?» Stemmen hans lød utålmodig, nesten irritert.
Jeg prøvde å høre på bakgrunnslydene hvor han var. I mitt
hus eller i sin egen leilighet.
«Bøh,» sa jeg og la på.
Dermed var Clas Greve alarmert.
Jeg visste ikke hva han kom til å gjøre, men han kom i hvert
fall til å skru på GPS-en og sjekke hvor gjenferdet var.
Jeg gikk tilbake til døråpningen. I soveromsmørket kunne jeg
bare skimte konturene av kroppen hennes under lakenet. Jeg
motsto en plutselig impuls; å kle av meg, gli under lakenene
igjen, legge meg inntil henne. I stedet kjente jeg på en merkelig
følelse om at alt som hadde skjedd ikke hadde handlet om
Diana, men om meg. Jeg lukket soveromsdøra stille igjen og
gikk. Akkurat som da jeg hadde kommet, traff jeg ingen i
oppgangen som jeg kunne si et «godmorgen» eller et «god
kveld» til. Heller ikke da jeg kom ut på gata, var det noen som
besvarte mine vennlige nikk, ingen som så på meg eller på
annen måte bekreftet min eksistens. For det hadde gått opp for
meg at det var det som var følelsen: Jeg fantes ikke.
Det var på tide å finnes igjen.
Rikshospitalet ligger i en av Oslos mange slake åser, hevet over
byen. Før det ble bygget, lå det bare et lite sinnssykehus her. Et
navn som ble byttet til anstalt for gale mennesker. Så til asyl,
deretter til psykiatrisk avdeling. Og så videre etter hvert som
allmuen forsto at det nye ordet betydde helt alminnelig galskap,
det også. Jeg har personlig aldri skjønt denne ordleken,
bortsett fra at de som bestemmer det, må være av den
oppfatning at folk generelt er en gjeng fordomsfulle idioter som
i størst mulig grad må føres bak lyset. Ikke at de ikke kan ha
rett i det, men det var uansett befriende å høre kvinnen bak
glassveggen si:
«Du skal ned i likkjelleren, Bratli.»
Å være lik er åpenbart greit. Ingen påpeker det opprørende i
å bli kalt lik, at det tross alt er flere kvaliteter ved et dødt
menneske enn at det er dødt, at ordet lik reduserer dem til et
stykke kjøtt hvor hjertet tilfeldigvis ikke banker lenger, og hva
så? Eller kanskje det skyldes at likene ikke kan påberope seg
minoritetsstatus, de er jo i sørgelig flertall.
«Ned trappen der borte,» sa hun og pekte. «Jeg ringer ned
og sier at du er på vei.»
Jeg gjorde som hun hadde sagt. Skrittene mine gjallet mellom
de hvite, tomme veggene, det var ellers svært stille her. Langt
inne i en lang, smal og hvit korridor i etasjen under, med den
ene foten innenfor en åpen dør, sto en mann kledd i grønne
sykehusklær. Han kunne vært en kirurg, men noe med den
overdrevent avslappede holdningen hans, eller kanskje det var
barten, fortalte meg at han holdt til lenger ned i hierarkiet.
«Bratli?» ropte han så høyt at det virket som en bevisst
fornærmelse mot de sovende i etasjen. Ekkoet rullet
faretruende frem og tilbake i korridoren.
«Ja,» sa jeg og skyndte meg bort til ham så vi ikke skulle
behøve mer av denne ropingen.
Han holdt døra oppe for meg, og jeg steg inn. Det var en slags
garderobe. Mannen gikk foran meg bort til et skap som han
åpnet.
«De ringte fra KRIPOS og sa du skulle hente tingene til
Monsen-gutta,» sa han, fremdeles med denne overdrevent
kraftige stemmebruken.
Jeg nikket. Pulsen min slo hardere enn jeg hadde håpet. Men
ikke så hardt som jeg hadde fryktet. Dette var tross alt en
kritisk fase, planens svake punkt.
«Og hvem er så du?»
«Firmenning,» sa jeg lett. «De pårørende ba meg hente
klærne deres. Bare klærne, ikke verdisaker.»
Jeg hadde med omhu bestemt meg for «pårørende». Det
kunne riktignok høres påfallende formelt ut, men ettersom jeg
ikke visste om Monsen-tvillingene hadde vært gift eller hadde
foreldre i live, måtte jeg bruke ord som dekket alle muligheter.
«Hvorfor vil ikke fru Monsen ta dem med selv?» sa portøren.
«Hun kommer jo hit i tolvtida.»
Jeg svelget. «Hun orker vel ikke tanken på alt blodet.»
Han flirte: «Men det gjør du?»
«Ja,» sa jeg enkelt og håpet intenst at det ikke skulle komme
flere spørsmål.
Portøren trakk på skuldrene og rakte frem et ark festet til et
skriveunderlag. «Signer for utleveringen her.»
Jeg skriblet ned en R med en bølgelinje bak etterfulgt av en B
og tilsvarende bølge og en avsluttende prikk over i-en.
Portøren så tenksomt ned på signaturen. «Har du et ID-kort
også, Bratli?»
Jeg hadde fryktet dette. Planen knaket i sammenføyningene.
Jeg slo meg på bukselommene og satte opp et beklagende
smil: «La visst igjen lommeboka i bilen nede på
parkeringsplassen.»
«Oppe på parkeringsplassen, mener du?»
«Nei, nede. Jeg står i Forskningsparken.»
«Helt der nede?»
Jeg så nølingen hans. Jeg hadde naturligvis tenkt igjennom
dette scenariet på forhånd. Dersom jeg ble sendt av gårde etter
ID, ville jeg bare gå derfra uten å returnere. Ingen katastrofe,
men jeg ville heller ikke ha oppnådd det jeg hadde kommet for.
Jeg ventet. Og hørte på de to første ordene at beslutningen
hadde gått i min disfavør.
«Sorry, Bratli, men vi må være på den sikre siden. Ikke ta det
ille opp, men drapssaker tiltrekker seg veldig mange underlige
individer. Med svært underlige interesser.»
Jeg spilte forbløffet. «Mener du at … at folk samler på klærne
til drepte mennesker?»
«Du vil ikke tro hva noen finner på,» sa han. «For alt jeg veit
har du aldri truffet Monsen-gutta, bare lest om saken i avisa.
Sorry, men sånn er det blitt.»
«Greit, jeg er snart tilbake,» sa jeg og gikk mot døra. Hvor jeg
stanset som om jeg hadde kommet på noe og spilte det siste
kortet mitt. Nærmere bestemt: kredittkortet.
«Mens jeg husker det,» sa jeg og grep ned i baklomma. «Sist
Endride var hos meg, la han igjen kredittkortet sitt. Du kunne
kanskje få gitt det til moren hans når hun kommer …»
Jeg rakte det til portøren som tok imot og kikket på navnet og
bildet av den skjeggete unge mannen. Jeg tok min tid, men var
allerede halvveis ute av døra da jeg endelig hørte stemmen
hans bak meg:
«Det er godt nok for meg, Bratli. Her, ta med deg greiene.»
Jeg snudde meg lettet. Trakk opp plastposen jeg hadde
stappet ned i bukselomma og dyttet klærne nedi.
«Fått med deg alt?»
Jeg kjente etter utenpå baklommene på Endrides
uniformsbukse. Kjente at den var der fortsatt, plastposen med
mitt avklippede hår. Jeg nikket.
Jeg måtte beherske meg for ikke å løpe da jeg forlot ham. Jeg
hadde allerede gjenoppstått, jeg fantes igjen, og det skapte en
merkelig, indre jubel. Hjulene snurret igjen, hjertet slo, blodet
og skjebnen var i omløp. Jeg tok trappa i lange byks, passerte
kvinnen bak glassveggen med lette trinn og hadde lagt hånda
på dørhåndtaket da jeg hørte en kjent stemme bak meg.
«Hei, der, mister! Vent.»
Selvfølgelig. Det hadde vært for lett.
Jeg snudde meg langsomt. En mann, også han kjent, kom mot
meg. Han holdt opp et ID-kort. Dianas hemmelige forelskelse.
Og jeg tenkte den kjetterske tanken: Jeg er ferdig.
«KRIPOS,» sa mannen med dyp flykapteinstemme. Sfærisk
støy, korn av drop-outs. «Kan jeg få snakke litt med Dem, miser?»
Som en skrivemaskin med en slitt bokstav.
Det sies at vi ubevisst skaper oss et bilde av mennesker vi ser
på film eller TV som større enn de er i virkeligheten. Dette var
ikke tilfelle med Brede Sperre. Han var enda større enn jeg
hadde trodd. Jeg tvang meg til å stå stille mens han kom mot
meg. Så tårnet han over meg. Fra høyt der oppe, under en lys,
gutteaktig lugg, klippet og temmet så den skulle virke
tilforlatelig vilter, så et par stålgrå øyne ned på meg. En av
tingene jeg hadde plukket opp om Sperre, var at han skulle ha
hatt et forhold til en veldig kjent og veldig mannlig, norsk
politiker. Nå er selvfølgelig homserykter det endelige beviset på
at en er blitt kjendis, selve adelsmerket, så å si. Det var bare
det at personen som hadde fortalt meg dette – en av baron von
Bulldogs guttemodeller som hadde tigget seg inn på Dianas
vernissasjer – påsto at han selv hadde latt seg sodomiseres av
«politiguden» som han med ærefrykt hadde kalt ham.
«Det er bare å snakke det,» sa jeg med et stivt smil og håpet
penetrasjonsangsten ikke syntes i øynene mine.
«Fint, mister. Jeg hør-e akkurat at De var firmenningen til
Monsen-gutta og kjenner dem godt. De kan kanskje hjelpe oss å
iden-ifisere likene?»
Jeg svelget. Høflighetsformen «Dem» og den halve frekkheten
«mister» i samme setning. Men Sperres blikk var nøytralt.
Lekte han statusleken eller gjorde han det bare automatisk,
nærmest som en yrkesrefleks? Jeg hørte meg selv stammende
gjenta «identifisere?» som om begrepet var totalt ukjent for
meg.
«Moren deres er her om noen timer,» sa Sperre. «Men all tid
vi kan spare … Vi ville sette p-is på det, det er unnagjort på
noen seku-der.»
Jeg ville ikke. Kroppen min strittet imot og hjernen min
forlangte at jeg skulle avslå og komme meg til helvete bort
derfra. For jeg var altså vekket til live. Jeg – det vil si plastposen
med hår jeg bar på – var nå en person som igjen var i bevegelse
på Clas Greves GPS-mottager. Det var bare et spørsmål om tid
før han ville gjenoppta jakten, jeg kunne allerede være lukta av
bikkje i lufta, kjenne panikken stå og trippe. Men en annen del
av hjernen, den som hadde den nyes stemme, sa at jeg ikke
kunne nekte. At det ville vekke mistenksomhet. At det bare ville
ta noen sekunder.
«Selvfølgelig,» sa jeg og holdt på å smile før jeg kom på at det
ville oppfattes som en upassende reaksjon på å skulle
identifisere likene av sine egne slektninger.
Vi gikk tilbake samme vei som jeg hadde kommet.
Portøren nikket flirende til meg da vi gikk gjennom
garderoben.
«De bør være forberedt på at avdøde er ille tilredt,» sa
Sperre og åpnet en tung metalldør. Vi steg inn i liksalen. Jeg
grøsset. Alt ved rommet brakte assosiasjoner til innsiden av et
kjøleskap: hvite vegger, tak og gulv, noen få plussgrader og
kjøtt som var gått ut på dato.
De fire likene lå på rekke og rad på hver sin metallbenk.
Føttene stakk ut under hvite lakener og jeg slo fast at
filmkonvensjonen hadde rot i virkeligheten; de hadde faktisk
hver sin metallbrikke knyttet fast til stortåen.
«Klar?» sa Sperre.
Jeg nikket.
Han nappet av to lakener, fort og elegant som en
tryllekunstner. «Trafikkulykker,» sa politimannen og vippet på
hælene. «Det verste. Vanskelig å identifisere, som du ser.» Det
foresvevde meg plutselig at Sperre snakket unormalt langsomt.
«Det skulle vært fem i bilen, men vi fant bare disse fire
kroppene. Sannsynligvis havnet den femte i elva og fløt vekk.»
Jeg stirret, svelget og pustet tungt gjennom nesa. Påtatt,
selvfølgelig. For selv nakne så Monsen-tvillingene bedre ut nå
enn de hadde gjort i bilvraket. Dessuten luktet det ikke her
inne. Ingen gassfylt avføring, ingen duft av blod og bensin eller
stanken av et menneskes indre. Det hadde gått opp for meg at
synsinntrykk er overvurdert, at lyd og lukt terroriserer
sanseapparatet på en mye mer effektiv måte. Som den
knasende lyden når bakhodet på en død kvinne, akkurat skutt
gjennom øyet, treffer parketten.
«Det er Monsen-tvillingene,» hvisket jeg.
«Ja, så langt har vi greid å resonnere også. Spørsmålet er
bare …»
Sperre gjorde en lang – en virkelig lang – kunstpause.
Herregud.
«Hvem av dem er Endride og hvem er Eskild?»
Til tross for vintertemperaturen i rommet var jeg våt av
svette under klærne. Snakket han så langsomt med vilje? Var
det en ny avhørsmetode jeg ikke kjente til?
Blikket mitt gled over de nakne kroppene og fant merket jeg
hadde satt. Såret som gikk fra ribbeina og over magen var
fremdeles åpent og hadde svarte blodskorper langs kantene.
«Det er Endride,» slo jeg fast og pekte. «Den andre er
Eskild.»
«Hm,» sa Sperre fornøyd og noterte. «De må ha kjent
tvillingene svært godt. Ikke engang kollegene deres som har
vært her, har greid å se forskjell.»
Jeg svarte med et sørgmodig nikk. «Tvillingene og jeg var
hverandre veldig nære. Særlig den siste tiden. Kan jeg gå nå?»
«Ja visst,» sa Sperre, men fortsatte å notere på en måte som
ikke innbød til at jeg bare kunne forlate ham.
Jeg så på klokka bak hodet hans.
«Eneggede tvillinger,» sa Sperre og skrev og skrev. «Ironisk,
eller hva?» Hva i helvete skrev han? Den ene var Endride, den
andre Eskild, hvor mange ord var det egentlig bruk for?
Jeg visste jeg burde la være, men jeg greide ikke. «Hva er
ironisk?»
Sperre sluttet å skrive og så opp. «Født i samme sekund fra
samme egg. Død i samme sekund i samme bil.»
«Det var vel ingen ironi i det.»
«Ikke?»
«Overhodet ingen jeg kan se.»
«Mm. Du har rett. Paradoks er vel ordet jeg leter etter.»
Sperre smilte.
Jeg kjente blodet begynne å boble. «Det er ikke noe paradoks
heller.»
«Men det er i alle fall rart. Det har en slags kosmisk logikk,
synes du ikke?»
Jeg mistet kontrollen, så knokene hvitne da jeg klemte rundt
posen og hørte stemmen min dirre: «Ingen ironi, ingen parodi,
ingen kosmisk logikk.» Volumet steg. «Bare en tilfeldig
symmetri av liv og død som ikke engang er så tilfeldig siden de
som mange andre eneggede tvillinger valgte å tilbringe mye tid
i umiddelbar nærhet av hverandre. Lynet slo ned, de var
sammen. End of story.»
Det siste hadde jeg nesten ropt.
Sperre så på meg med et tenksomt blikk. Han hadde satt
pekefinger og tommel mot hver sin munnvik og nå dro han dem
nedover haken. Jeg kjente det blikket. Han var en av de få. Han
hadde avhørerblikket, blikket som kunne avsløre løgn.
«Nå, Bratli,» sa han. «Er det noe som plager deg?»
«Beklager,» sa jeg, smilte vissent og visste at jeg måtte si noe
sant nå, noe som ikke slo ut på løgndetektoren som stirret på
meg. «Jeg hadde et oppgjør med min kone i går kveld, og nå
denne ulykken. Jeg er litt ute av meg. Beklager så mye. Jeg skal
komme meg ut herfra nå.»
Jeg snudde på hælen og gikk.
Sperre sa noe, kanskje en avskjedshilsen, men det ble
overdøvet av metalldøra som slo igjen bak meg og sendte en
drønnende basstone gjennom rommet.
Kapittel 21
Invitasjon
Jeg gikk på trikken på stoppestedet utenfor Rikshospitalet,
betalte konduktøren i kontanter og sa «til sentrum». Han smilte
skjevt mens han vekslet, antagelig var prisen den samme
uansett hvor langt jeg skulle. Jeg hadde selvfølgelig tatt trikk
før, som liten, men jeg husket ikke rutinene så godt. Gå ut døra
bak, ha billetten klar for kontroll, trykk på stopp-knappen i god
tid, forstyrr ikkje føraren. Mye hadde forandret seg.
Skinnestøyen var mindre øredøvende, reklametekstene på
veggene mer øredøvende og utadvendte. Menneskene på
setene mer innadvendte.
I sentrum skiftet jeg transportmiddel, til en buss som tok meg
med nordøstover. Fikk beskjed om at jeg kunne reise på
trikkebilletten. Fantastisk. For en slikk og ingenting navigerte
jeg meg gjennom byen på en måte jeg ikke hadde visst var
mulig. Jeg var i bevegelse. En blinkende dott på Clas Greves
GPS-dings, jeg syntes jeg kunne føle forvirringen hans: Hva
faen er det som skjer, flytter de på liket?
Jeg gikk av bussen på Årvoll og begynte å gå oppover
bakkene mot Tonsenhagen. Jeg kunne ha gått av nærmere Oves
leilighet, men alt jeg gjorde nå hadde en hensikt. Det var
formiddagsstille i disse boligstrøkene. En krokrygget gammel
dame stavret seg frem langs fortauet med en trillebag med
skrikende, usmurte hjul bak seg. Like fullt smilte hun til meg
som om det var en herlig dag, en flott verden, et deilig liv. Hva
tenkte Clas Greve nå? At det måtte være en likbil som kjørte
Brown til barndomshjemmet eller noe sånn, men at det var da
faen så sakte det plutselig gikk, var det kø?
To tyggegummityggende, tungt sminkede fjortisjenter med
skolesekker og tettsittende bukser som presset
fedmeproblemet opp og fram, kom mot meg. De skulte kort,
men sluttet ikke å snakke høyt om noe som tydeligvis opprørte
dem. Idet vi passerte hverandre, fikk jeg med meg et: «…
urettferdig, assa!» Jeg tippet at de skulket, var på vei ned til et
konditori på Årvoll, og at urettferdigheten ikke gjaldt det
faktum at åtti prosent av jordas fjortiser ikke hadde råd til
solskinnsbollene de snart skulle sette til livs. Og det gikk opp for
meg at om Diana og jeg hadde fått det barnet den gangen, ville
hun – jeg var overbevist om at det var en jente selv om Diana alt
hadde kalt det Eyolf – en dag sett på meg med nettopp slike
maskaratunge øyne og ropt at det var urettferdig, assa, hun og
venninnen ville til Ibiza og de gikk tross alt på videregående!
Og at jeg … jeg kunne levd med det, tror jeg.
Veien passerte en park med en stor dam midt i og jeg tok en
av de brune stiene som førte mot en treklynge på den andre
siden. Ikke fordi det var en snarvei, men for å få dotten på
Greves GPS til å bevege seg utenfor veiene på kartet. Lik kan
kanskje flyttes rundt i en bil, men de beveger seg ikke i
terrenget. Det var bekreftelsen på mistanken som min wake-upcall
fra Lotte i morges hadde plantet i den nederlandske
hodejegerens hode: at Roger Brown hadde gjenoppstått fra de
døde. At Brown ikke hadde ligget i likkjelleren på Rikshospitalet
slik det hadde sett ut på GPS-en, men antagelig i en sykeseng i
det samme bygget. Men de hadde jo meldt på nyhetene at alle i
bilen var døde, hvordan …?
Jeg er kanskje ikke spesielt empatisk, men jeg er en god
bedømmer av intelligens, så god at jeg brukes til å ansette
ledere for Norges største bedrifter. Så mens jeg travet rundt
dammen, gikk jeg igjen igjennom Clas Greves sannsynlige
resonnement akkurat nå. Som var enkelt. Han måtte komme
etter meg, måtte ekspedere meg, selv om det nå innebar mye
mer risiko enn før. For jeg var ikke lenger bare en som kunne
stoppe HOTEs planer om å overta Pathfinder, jeg var et vitne
som kunne få ham i heisen for drapet på Sindre Aa. Om jeg
altså fikk leve lenge nok til at saken kom for retten.
Jeg hadde kort sagt sendt ham en invitasjon han ikke kunne
takke nei til.
Jeg var kommet til den andre siden av parken, og idet jeg
passerte klyngen av bjørketrær, strøk jeg fingrene langs den
tynne, hvite, flassende barken, presset dem lett mot stammens
hardhet, bøyde fingrene så neglene skrapet over overflaten.
Snuste på fingertuppene, stoppet, lukket øynene og trakk inn
duften mens minner om barndom, lek, latter, forundring,
frydefull redsel og oppdagelse strømmet på. Alle de bitte små
tingene jeg trodde jeg hadde mistet, men som selvfølgelig var
der, innkapslet, de forsvant ikke, de var vannbarn. Den gamle
Roger Brown hadde ikke vært i stand til å finne dem igjen, men
den nye kunne. Hvor lenge kom den nye til å leve? Ikke mye
lenger nå. Men det gjorde ikke noe, han skulle leve sine siste
timer mer intenst enn den gamle hadde levd alle sine trettifem
år.
Jeg var varm da jeg endelig så huset til Ove Kjikerud. Jeg gikk
opp i skogbrynet og satte meg på en stubbe hvor jeg hadde god
oversikt over veien med rekkehusene og blokkene. Og slo fast
at folk på østkanten ikke har så forskjellig utsikt som folk fra
vestkanten. Vi så alle Postgirobygget og Plaza Hotel. Byen
fremsto verken som styggere eller penere. Eneste forskjellen
var i grunnen at herfra så man vestkanten. Som fikk meg til å
tenke på at da Gustave Eiffel hadde bygget sitt berømte tårn til
verdensutstillingen i Paris i 1889, sa kritikerne at den fineste
utsikten i Paris var fra Eiffeltårnet fordi det var det eneste
stedet i Paris hvor man ikke så Eiffeltårnet. Og jeg tenkte at slik
var det kanskje å være Clas Greve; at verden for ham måtte
fortone seg som et litt mindre heslig sted. Fordi han ikke kunne
se seg selv gjennom andres øyne. Mine for eksempel. Jeg så
ham. Og jeg hatet ham. Hatet ham med en slik overrumplende
styrke og intensitet at det nesten skremte meg. Men det var
ikke et grumsete hat, tvert om, det var et purt, oppriktig,
nesten uskyldig hat, slik jeg innbiller meg at korstogfareren
måtte ha hatet gudsbespotterne. Og derfor kunne jeg idømme
Greve dødsstraffen med samme avmålte, naive hat som den
overbevist kristne amerikaneren sender sine drapsdømte
nester til slaktebenken. Og dette hatet var på mange måter en
klargjørende følelse.
Det fikk meg for eksempel til å skjønne at det jeg hadde følt
for far, ikke var hat. Sinne? Ja. Forakt? Kanskje. Medlidenhet?
Definitivt. Og hvorfor? Mange grunner, sikkert. Men jeg så nå
at raseriet mitt skyldtes at jeg innerst inne hadde følt at jeg var
som ham, at jeg hadde det i meg å bli akkurat som ham: en
drikkfeldig, pengelens konebanker som mente øst var øst og
aldri kunne bli vest. Og nå var jeg altså blitt ham, endelig og
fullt ut.
Latteren boblet opp i meg, og jeg gjorde ikke noe for å stanse
den. Ikke før den gjallet mellom trestammene, en fugl lettet fra
en grein over meg og jeg så en bil komme nede i veien.
En sølvgrå Lexus GS 430.
Han hadde kommet raskere enn jeg hadde forventet.
Jeg reiste meg fort opp og gikk ned til Ove Kjikeruds hus. Da
jeg sto på trappa og skulle føre nøkkelen inn i låsen, så jeg på
hånda mi. Vibrasjonen var nesten umerkelig, men jeg så den.
Det var instinktene, urfrykten. Clas Greve var den type dyr
som gjør andre dyr redde.
Jeg traff nøkkelhullet på første forsøk. Vred om, åpnet døra
og gikk fort inn i leiligheten. Fremdeles ingen lukt. Satte meg
opp i senga, skjøv meg bakover til jeg satt med ryggen mot
hodegjerdet og vinduet. Sjekket at dyna dekket Ove som lå ved
siden av meg.
Ventet. Sekundene tikket av gårde. Og hjertet. To hjerteslag i
sekundet.
Clas Greve var naturligvis forsiktig. Han ville forsikre seg om
at jeg var alene. Og selv om jeg var alene, visste han nå at jeg
ikke var så ufarlig som han først hadde trodd. For det første
hadde jeg sannsynligvis noe å gjøre med at bikkja hans var
borte. For det andre hadde han antagelig vært der, sett liket av
henne, og visste at jeg var i stand til å drepe.
Jeg hørte ikke at det gikk i døra. Hørte ikke skrittene hans. Så
bare at han plutselig sto der foran meg. Stemmen hans var myk
og smilet oppriktig beklagende:
«Unnskyld at jeg buser inn igjen på denne måten, Roger.»
Clas Greve var kledd i svart. Svarte slacks, svarte sko,
høyhalset, svart genser, svarte hansker. På hodet en svart ullue.
Det eneste som ikke var svart, var den sølvskimrende Glocken.
«Det er greit,» sa jeg. «Det er visittid.»
Kapittel 22
Stumfilm
Det hevdes at fluens tidsoppfattelse, grunnen til at de opplever
en håndflate som farer mot dem som gjespende langsomt, er at
informasjonen den får gjennom fasettøynene mater den med en
så stor datamengde at naturen har måttet utstyre fluen med en
ekstra rask prosessor for å kunne behandle alt fortløpende.
I flere sekunder hersket total stillhet i stua. Hvor mange vet
jeg ikke. Jeg var en flue og håndflaten var på vei. Ove Kjikeruds
Glock-pistol var rettet mot mitt bryst. Clas Greves blikk mot min
blanke skalle.
«A-ha,» sa han endelig.
Dette ene ordet rommet alt. Alt om hvordan vi mennesker har
kunnet underlegge oss jorden, kunnet herske over elementene,
kunnet drepe vesener som er oss overlegne i hurtighet og
styrke. Prosessorkapasitet. Clas Greves «a-ha» kom i enden av
et ras av tanker, søk på og siling av hypoteser, ubønnhørlig
deduksjon som til sammen ledet frem til en uunngåelig
konklusjon: «Du klippet av deg håret, Roger.»
Clas Greve var – som tidligere antydet – en intelligent person.
Han hadde selvfølgelig gjort mer enn å slå fast det banale
faktum at håret mitt var fjernet, men også når, hvor og hvorfor
det hadde skjedd. Fordi det fjernet all forvirring, besvarte alle
spørsmål. Derfor la han til, mer som en slutning enn et
spørsmål:
«I bilvraket.»
Jeg nikket.
Han satte seg i stolen foran fotenden av senga, vippet den
mot veggen bak uten at pistolløpet vek en tomme fra meg.
«Og så? Plantet du håret på et av likene?»
Jeg stakk venstre hånd i jakkelomma.
«Hold an!» skrek han, og jeg så fingeren presse inn
avtrekkeren. Ingen erigert hane. Glock 17. En dame.
«Det er venstre hånd,» sa jeg.
«OK. Langsomt.»
Jeg tok hånda langsomt ut og slengte plastposen med hår på
bordet. Greve nikket sakte uten å ta blikket fra meg.
«Så du skjønte det,» sa han. «At senderne satt i ditt eget hår.
Og at det var hun som hadde plassert dem der for meg. Det var
derfor du drepte henne, ikke sant?»
«Føltes det som et tap, Clas?» spurte jeg og lente meg tilbake.
Hjertet mitt hamret, likevel følte jeg meg merkelig avslappet i
denne avskjedsstunden. Kjødets dødsangst og åndens sinnsro.
Han svarte ikke.
«Eller var hun bare – hva kalte du det – et middel til å nå
målet? En utgift til inntekts ervervelse?»
«Hvorfor vil du vite dette, Roger?»
«Fordi jeg vil vite om slike som du virkelig finnes eller bare er
fiksjon.»
«Slike som meg?»
«Mennesker som ikke er i stand til å elske.»
Greve lo. «Ville du ha svar på det, kunne du jo bare sett deg
selv i speilet, Roger.»
«Jeg elsket noen,» sa jeg.
«Du imiterte kanskje kjærlighet,» sa Clas. «Men elsket du
virkelig? Har du beviser for det? Jeg ser nemlig bare beviser for
det motsatte, at du nektet Diana det eneste hun ville ha ved
siden av deg; et barn.»
«Jeg ville gitt henne det.»
Han lo igjen. «Så du ombestemte deg? Når skjedde det? Når
ble du den botferdige ektemannen? Da du oppdaget at hun
knullet en annen mann?»
«Jeg tror på bot,» sa jeg stille. «På bot. Og på tilgivelse.»
«Og nå er det altså for sent,» sa han. «Diana fikk verken din
tilgivelse eller dine barn.»
«Ikke dine heller.»
«Det var aldri min hensikt å gi henne noe barn, Roger.»
«Nei, men om du hadde ønsket det, ville du likevel ikke vært i
stand til det, ville du vel?»
«Selvfølgelig ville jeg det. Trodde du at jeg var impotent?»
Han sa det fort. Så fort at bare en flue oppfattet
nanosekundet med nøling. Jeg pustet inn. «Jeg har sett deg,
Clas Greve. Jeg har sett deg i … froskeperspektiv.»
«Hva faen er det du rører om nå, Brown?»
«Jeg har sett dine organer for reproduksjon på nærere hold
enn jeg frivillig ville valgt.»
Jeg så munnen hans langsomt åpne seg, og fortsatte:
«På en utedass utenfor Elverum.»
Greves munn så ut til å formulere noe, men det kom
ingenting ut.
«Var det slik de fikk deg til å snakke når du satt i kjelleren i
Surinam? Vold mot testiklene? Slag? Kniv? De tok ikke lysten,
bare forplantningsevnen, ikke sant? Det som var igjen av
ballene, så ut som var sydd igjen med grov tråd.»
Greves munn var lukket nå. En rett strek i et forstenet ansikt.
«Det forklarer den fanatiske jakten på det du selv fortalte var
en ganske betydningsløs dopsmugler i jungelen, Clas. Sekstifem
dager, var det ikke? For det var han, ikke sant? Det var han som
hadde skjært i manndommen din. Tatt fra deg evnen til å lage
kopier av deg selv. Han hadde tatt fra deg alt. Nesten. Så du tok
livet hans. Og det forstår jeg.»
Jo da, det var Inbaud, Reid og Buckleys underpunkt tre i trinn
to: Foreslå et moralsk akseptabelt motiv for forbrytelsen. Men
jeg trengte ikke lenger hans tilståelse. I stedet fikk han min. På
forhånd: «Jeg forstår, Clas, fordi jeg har tenkt å drepe deg av
samme grunn. Du tok fra meg alt. Nesten.»
Greves munn lagde en lyd som jeg skjønte skulle være en
latter. «Hvem er det som sitter med pistolen her, Roger?»
«Jeg skal drepe deg slik jeg drepte den fordømte bikkja di.»
Jeg så kjevemusklene hans strammes da han bet sammen, så
knokene hvitne.
«Du fikk aldri sett den, gjorde du vel? Den endte sine dager
som kråkemat. Spiddet på svansen av Aas traktor.»
«Du gjør meg kvalm, Roger Brown. Du sitter der og
moraliserer mens du selv er en dyredreper og barnemorder.»
«Du har rett. Men feil i det du sa til meg på sykehuset. At
barnet vårt hadde Downs syndrom. Tvert om, alle prøver viste
at det var friskt. Jeg overtalte Diana til abort rett og slett fordi
jeg ikke ville dele henne med noen. Har du hørt noe så
barnslig? Ren, skjær sjalusi mot et ufødt barn. Jeg antar at jeg
ikke fikk nok kjærlighet i oppveksten, hva tror du? Du hadde
det kanskje på samme måte, Clas? Eller var du ond fra fødselen
av?»
Jeg tror ikke Clas fikk med seg spørsmålene for han stirret på
meg med dette måpende uttrykket som viste at hjernen igjen
jobbet på spreng. Rekonstruerte, fulgte beslutningstreets
forgreininger baklengs mot stammen, mot sannheten, mot dit
det hele hadde startet. Og fant det. En enkelt setning på
sykehuset. Noe han selv hadde sagt: «… ta abort fordi ungen
har Downs syndrom.»
«Så fortell meg,» sa jeg da jeg så at han forsto. «Har du elsket
noen andre enn bikkja di?»
Han løftet pistolen. Det var bare sekunder igjen av den nye
Roger Browns korte liv. Det funklet i Greves isblå øyne og den
myke stemmen var bare en hvisken nå:
«Jeg hadde tenkt å gi deg et enkelt hodeskudd i respekt for at
du har vært et bytte en jeger verdig, Roger. Men jeg tror jeg
går tilbake til den opprinnelige planen likevel. Å skyte deg i
magen. Har jeg fortalt deg om mageskudd? Kulen som
gjennomborer milten og får magesyren til å renne ut og brenne
seg gjennom resten av innvollene? Så skal jeg vente med å
drepe deg til du trygler meg om det. Og det kommer du til å
gjøre, Roger.»
«Kanskje du burde kutte ut pratingen og skyte, Clas. Kanskje
ikke vente så lenge som du gjorde på sykehuset?»
Greve lo igjen. «Å, jeg tror ikke du har invitert politiet hit,
Roger. Du har drept en kvinne. Du er en morder som meg.
Dette er mellom oss.»
«Tenk deg om, Clas. Hvorfor tror du jeg tok sjansen på å dra
opp til Rettsmedisinsk og lure dem til å utlevere meg den posen
der med hår?»
Greve trakk på skuldrene. «Enkelt. Det er DNA-bevis.
Sannsynligvis det eneste de hadde som kunne vært brukt mot
deg. De tror jo navnet på den de leter etter er Ove Kjikerud.
Med mindre du ville ha igjen den flotte manken din da. Lage
parykk av den kanskje? Diana fortalte meg at håret ditt var
veldig viktig for deg. At du brukte det til å kompensere for
høyden. Eller skal vi heller si litenheten?»
«Riktig,» sa jeg. «Men feil. Det hender at hodejegeren
glemmer at hodet han jakter på kan tenke. Jeg vet ikke om det
tenker bedre eller dårligere uten hår, men i dette tilfellet har
det lokket jegeren inn i en felle.»
Greve blunket langsomt, samtidig som jeg så at kroppen hans
spente seg, at han ante uråd.
«Jeg ser ikke noen felle, Roger.»
«Den er her,» sa jeg og hev dyna ved siden av meg til side. Jeg
så at blikket hans falt på liket av Ove Kjikerud. Og på Uzi
maskinpistolen som lå på brystet hans.
Han reagerte lynraskt, rettet pistolen mot meg. «Ikke prøv
deg, Brown.»
Jeg førte hendene mot maskinpistolen.
«Ikke!» skrek Greve.
Jeg løftet våpenet.
Greve fyrte av. Smellet fylte rommet.
Jeg rettet løpet mot Greve. Han hadde reist seg halvveis opp i
stolen og fyrte av en gang til. Jeg trykket inn avtrekkeren.
Trykket den helt tilbake. Det lød et hest brøl av bly som flerret
opp lufta, Oves vegger, stolen, Clas Greves svarte bukser, den
perfekte lårmuskulaturen under, flerret opp skrittet og
forhåpentligvis kjønnet som hadde vært inne i Diana, puklene
av magemuskler og organene de skulle beskytte.
Han falt ned igjen i stolen, og pistolen dunket i gulvet. Det var
brått blitt stille igjen, bare lyden av en tomhylse som rullet over
parketten nå. Jeg la hodet på skakke og så på ham. Han stirret
tilbake med øyne svarte av sjokk.
«Nå kommer du ikke til å passere legetesten hos Pathfinder,
Greve. Sorry. Du vil aldri få stjålet den teknologien. Uansett
hvor grundig du er. Faktisk var det den jævla grundigheten din
som felte deg.»
Greve stønnet noe knapt hørbart og nederlandsk.
«Det var grundigheten som lokket deg hit,» sa jeg. «Til det
siste intervjuet. For vet du hva? Du er mannen jeg har vært på
utkikk etter til denne jobben. En jobb som jeg ikke bare tror,
men vet at du er perfekt til. Og det betyr at jobben er perfekt til
deg. Tro meg, herr Greve.»
Greve svarte ikke, stirret bare nedover seg. Blodet hadde
gjort den svarte genseren enda svartere. Så jeg fortsatte:
«De er herved ansatt som syndebukk, herr Greve. Som han
som drepte Ove Kjikerud, altså han som ved min side ligger.»
Jeg klappet Ove på magen.
Greve stønnet og løftet på hodet. «Hva faen er det du babler
om?» Stemmen hans lød desperat og samtidig sløvet, søvnig.
«Ring etter en sykebil før du har gjort deg selv til drapsmann
en gang til, Brown. Tenk deg om, du er amatør, du kommer
aldri til å slippe unna politiet. Ring nå, og jeg skal spare deg,
jeg også.»
Jeg så ned på Ove. Han så så fredelig ut der han lå. «Men det
er ikke jeg som dreper deg, Greve. Det er Kjikerund her,
skjønner du ikke det?»
«Nei. Men herregud, ring nå etter en jævla ambulanse, ser
du ikke at jeg blør i hjel her!»
«Beklager, det er for sent.»
«For sent? Har du tenkt å la meg dø?»
Noe annet hadde krøpet inn i stemmen hans. Kunne det være
gråt?
«Vær så snill, Brown. Ikke her, ikke sånn! Jeg trygler deg, jeg
ber deg.»
Visst var det gråt. Tårene rant nedover kinnene hans. Ikke så
rart kanskje, hvis det han hadde sagt om mageskudd var riktig.
Jeg kunne se det dryppet blod fra innsiden av buksebeina hans
og ned på de blankpussede Prada-skoene. Han hadde tryglet.
Hadde ikke klart å beholde verdigheten i døden, Greve eller
ikke. Jeg har hørt sagt at ingen klarer det, at de som
tilsynelatende klarer det, bare er apatiske av sjokk. Det mest
nedverdigende for Greve var selvfølgelig at det var så mange
vitner til hans sammenbrudd. Og at det kom til å bli flere.
Femten sekunder etter at jeg hadde låst meg inn døra hos
Ove Kjikerud og gått inn på stua uten å taste inn «Natasja» på
alarmen, hadde overvåkningskameraene begynt å ta opp
samtidig som alarmen hadde gått oppe hos Tripolis. Jeg så for
meg hvordan de hadde stimlet sammen rundt monitoren,
hvordan de vantro hadde stirret på stumfilmen med Greve som
eneste synlige skuespiller, sett ham åpne munnen, men ikke
høre hva han sa. Sett ham skyte, sett ham bli truffet, og de
hadde forbannet Ove for at han ikke hadde noe kamera som
viste den som satt i senga.
Jeg kikket på klokka. Det var nå gått fire minutter siden
alarmen hadde gått, og sannsynligvis tre minutter siden de
hadde ringt politiet. De hadde i sin tur ringt Deltagruppa som
var de som ble brukt ved væpnede aksjoner. Og som det tok en
viss tid å samle. Tonsenhagen lå også et stykke unna sentrum.
Antagelser selvfølgelig, men de første politibilene ville neppe
være her før om minimum ett kvarter. På den annen side; det
var ingen grunn til å la det trekke i langdrag. Greve hadde
avfyrt to skudd av magasinets i alt sytten.
«La gå, Clas,» sa jeg og åpnet vinduet rett bak hodeenden.
«Du skal få en siste sjanse. Plukk opp pistolen. Om du greier å
skyte meg, greier du vel å ringe etter en ambulanse selv også.»
Han stirret på meg med et tomt blikk. En iskald vind feide inn
i rommet. Vinteren var definitivt kommet.
«Kom igjen,» sa jeg. «Hva har du egentlig å tape?»
Det virket som logikken i dette trengte inn i den
sjokkforvirrede hjernen hans. Og med en rask bevegelse, mye
raskere enn jeg hadde trodd var mulig med de skadene han
hadde, hadde han kastet seg sidelengs ned på gulvet og grepet
pistolen. Kulene fra maskinpistolen, plumbum, det myke, tunge,
giftige metallet, grov opp fliser fra parketten mellom beina
hans. Men før kulespruten nådde ham igjen, før den feide over
brystet hans, trengte gjennom hjertet og punkterte begge
lungene som hvesende utåndet, rakk han å løsne et skudd. Ett
enkelt skudd. Lyden dirret mellom veggene. Så ble det igjen
stille. Dødsstille. Bare vinden som sang lavt. Stumfilmen var
blitt et stillbilde, frosset fast i kuldegradene som krøp inn i
rommet.
Det var fullendt.
DEL V
ÉN MÅNED SENERE.
SISTE INTERVJU
Kapittel 23
Kveldsredaksjonen
Kjenningsmelodien til aktualitetsprogrammet
«Kveldsredaksjonen» var et enkelt gitarriff som brakte seeres
tanker hen på bossanova, vuggende hofter og fargesterke
drinker, ikke beinharde fakta, politikk og traurig
samfunnsproblematikk. Eller som i kveld; kriminalitet.
Kjenningsmelodien var kort for å signalisere at
«Kveldsredaksjonen» var et program uten unødvendig fjas,
hvor det handlet om innhold og å komme til poenget.
Det var antagelig derfor programmet startet med at
kameraet som hang på kran i Studio 3, viste deltakerne i
panelet rett ovenfra og så ble senket i en sveipende bevegelse
som endte med et såkalt hodeskudd av programlederen Odd G.
Dybwad. Og som vanlig så han i dette øyeblikk opp fra papirene
og tok av seg lesebrillene. Det hadde kanskje vært
produsentens idé, kanskje hun eller han mente det ga inntrykk
av at nyhetssaken de skulle snakke om var rykende fersk, at G.
Dybwad bare så vidt hadde rukket å lese den selv.
Odd G. Dybwad hadde tett, kortklipt hår som var grått i
tinningen, og et av disse ansiktene som er førti år. Han hadde
sett ut som førti da han ble tretti og førti nå da han var femti.
Odd G. Dybwad hadde hovedfag i samfunnsvitenskap, var
analytisk, verbal intelligent og oppriktig tabloid av legning. Det
var sannsynligvis ikke det som hadde vært avgjørende for at
kanalledelsen hadde gitt ham eget debattprogram, men jobben
Odd G. Dybwad hadde gjort som nyhetsanker i en halv
mannsalder. Jobben handlet stort sett om å lese ferdigskrevet
tekst med den riktige intonasjonen og ansiktsuttrykket iført den
riktige dressen og det riktige slipset, men i G. Dybwads tilfelle
hadde intonasjon, ansiktsuttrykk og slips vært så riktige at det
hadde gitt ham mer kredibilitet enn noen annen nålevende
person i Norge. Og det var kredibilitet som trengtes for å bære
et program som «Kveldsredaksjonen». Det syntes merkelig nok
bare å styrke Odd G. Dybwads uangripelighet at han flere
ganger hadde uttalt at han elsket seertallene sine og at det på
redaksjonsmøtene var ham, og ikke kanalledelsen, som var
pådriveren for å velge de mest kommersielle sakene. Odd G.
Dybwad ville ha vinklingene med potensial for temperatur og
følelser, ikke tvil, tvisyn og resonnementer, slikt egnet seg best
som aviskronikker. Refrenget når han ble spurt om dette i
media var: «Hvorfor overlate debattene om kongefamilien,
homoseksuelle adoptivforeldre og trygdemisbruk til useriøse
aktører når den kan tas hos oss i Kveldsredaksjonen?»
«Kveldsredaksjonen» var en ubetinget suksess og Odd G.
Dybwad en stjerne. Såpass stjerne at han etter en veldig
opprivende og veldig offentlig skilsmisse hadde kunnet gifte seg
med en av kanalens yngre, kvinnelige stjerner.
«Vi skal i kveld ha to saker,» sa han med en stemme som
allerede skalv lett av undertrykt engasjement mens han stirret
inntrengende ut av TV-ruta. «I den første skal vi oppsummere
en av norgeshistoriens mest dramatiske drapssaker. Etter én
måned med intens etterforskning mener politiet at de nå
endelig har fått samlet alle trådene i den såkalte Greve-saken.
Denne involverer i alt åtte drap. En mann som ble kvalt på
gården sin utenfor Elverum. Fire politimenn som ble påkjørt av
en stjålet trailer. En kvinne som ble skutt i sitt hjem i Oslo. Før
altså de to hovedpersonene skjøt hverandre i hjel i et hus på
Tonsenhagen her i Oslo. Det siste dramaet ble som kjent festet
på film i og med at huset hadde alarm med kameraovervåkning,
og kopier av disse opptakene har allerede lekket ut og versert
på Internett de siste ukene.»
G. Dybwad økte patosdoseringen:
«Og som om dette ikke er nok; i sentrum av denne bisarre
saken står et verdensberømt maleri. Peter Paul Rubens’ ’Jakten
på det kalydonske villsvin’ har vært savnet og fryktet tapt siden
siste verdenskrig. Inntil det for fire uker siden ble funnet på en
…» Her ble G. Dybwad så ivrig at han stammet lett. «… en – en
norsk utedass!»
Etter denne innledningen måtte Odd G. Dybwad foreta en
liten mellomlanding før han fløy videre.
«Vi har med oss en gjest som skal hjelpe oss å oppsummere
Greve-saken. Brede Sperre …»
G. Dybwad gjorde en bitte liten pause siden dette var cuet til
produsenten i kontrollrommet for å skifte til kamera 2.
Produsenten valgte et halvskudd av den eneste gjesten i studio,
en høy, lyshåret og pen mann. Dyr dress til offentlig
tjenestemann å være, åpen skjorte, perlemorknapper, antagelig
komponert av ELLE-stylisten han knullet i all – eller nesten all –
hemmelighet. Ingen av de kvinnelige seerne kom til å skifte
kanal med det første.
«Du har ledet etterforskningen for KRIPOS i denne
drapssaken. Du har nesten femten års erfaring fra politiet. Har
du noen gang vært borti noe lignende?»
«Alle saker er forskjellige,» sa Brede Sperre. Uanstrengt
selvsikker. Man trengte ikke være spåmann for å vite at
mobiltelefonen hans kom til å være fullstappet med SMS-er
etterpå. En kvinne som lurte på om han var singel og hadde lyst
på en kaffe med en interessant person, alenemor, bosatt litt
utenfor Oslo, egen bil og masse ledig tid neste uke. En ung gutt
som likte eldre, bestemte menn. Noen hoppet over
forpostfektningene og sendte bilde først som sist. Et de var
fornøyd med; pent smil, rett fra frisøren, pene klær, passe
utringning. Eller uten ansikt. Eller klær.
«Men det er klart, åtte drepte personer er ikke hverdaskost,»
sa Sperre. Og la til da han selv hørte at
understatementet låt i overkant nonchalant: «Verken her eller i
land det er na-urlig å sammenligne seg med.»
«Brede Sperre,» sa G. Dybwad som alltid passet på å gjenta
gjestenes navn et par ganger innledningsvis for at det skulle
feste seg hos seerne. «Dette er en sak som har vakt
internasjonal oppsikt. Og til tross for at åtte mennesker er
døde, skyldes vel denne oppmerksomheten først og fremst at et
verdensberømt maleri har spilt en nøkkelrolle?»
«Nå ja, det er i hvert fall et bilde som er kjent blant
kunstkjennere.»
«Nå tror jeg trygt vi kan si at det er verdensberømt!» utbrøt
Odd G. Dybwad og prøvde å fange blikket til Sperre, kanskje for
å minne ham om det de hadde snakket om før programmet, at
de var et team, to som skulle samarbeide om å fortelle en
fantastisk historie. Å nedvurdere bildets berømmelse var å
gjøre historien mindre fantastisk.
«Uansett har vel Rubens’ bilde vært sentralt når KRIPOS
uten overlevende eller andre vitner selv har måttet sette
sammen dette puslespillet. Er ikke det riktig, Sperre?»
«Det er riktig.»
«Dere legger frem den endelige etterforskningsrapporten
først i morgen, men du kan allerede nå legge frem for våre
seere hva som egentlig skjedde i Greve-saken, hele
hendelsesforløpet fra start til mål.»
Brede Sperre nikket. Men i stedet for å begynne å snakke
løftet han vannglasset og tok en liten slurk. G. Dybwad smilte
bredt i høyre billedkant. Kan hende hadde de to avtalt dette lille
kunstgrepet, denne pausen som fikk seerne til å ake seg ytterst
ut på sofakantene med oppsperrede øyne og ører. Eller kanskje
hadde Sperre overtatt regien. Politimannen satte ned glasset
og trakk pusten.
«Før jeg begynte i KRIPOS, var jeg som du vet i Ransavsnittet
og hadde spesielt etterfo-sket de mange kunsttyveriene i Oslo
de siste to årene. Likhetstrekkene tydet på at det var en liga
som sto bak. Allerede den gang hadde vi fokus på vaktselskapet
Tripolis ettersom de fleste boligene det ble stjålet fra hadde
innbruddsalarmer derfra. Og nå vet vi at den ene personen som
sto bak tyveriene, jobbet i nettopp Tripolis. Ove Kjikerud hadde
adgang til Tripolis’ nøkler til boligene og kunne altså også slå av
alarmene. Og tydeligvis har Kjikerud også funnet ut en måte å
slette avbruddsrapportene i anleggenes datajournaler. Vi antar
at det er Kjikerud som selv har utført de fleste innb-uddene.
Men han trengte en person som hadde innsikt i kunstverdenen,
som snakket med andre kunstinteresserte i Oslo og som kunne
skaffe oversikt over hvilke bilder som hang hvor.»
«Og det er der Clas Greve kommer inn?»
«Ja. Han hadde selv en pen samling kunstverk i leiligheten sin
i Oscars gate og vanket blant kunstkjennere, særlig i miljøet
rundt Galleri E, hvor flere har observert ham. Der har han
snakket med mennesker som selv hadde kostbare malerier eller
kunne fortelle ham hvem som hadde det. Dette var infor-asjon
som Greve i sin tur videreformidlet til Kjikerud.»
«Hva gjorde Kjikerud med bildene etter at han hadde stjålet
dem?»
«Vi har på et anonymt tips greid å spore opp en heler i
Göteborg, en gammel kjenning av politiet som allerede har
tilstått sin kontakt med Kjikerud. I avhør har denne heleren
fortalt våre svenske politikolleger at det siste han hørte fra
Kjikerud var da Kjikerud ringte og varslet at han var på vei med
bildet av Rubens. Heleren hadde vanskelig for å tro at det var
sant, sa han. Og verken bildet eller Kjikerud dukket da heller
opp i Göteborg …»
«Nei,» buldret G. Dybwad med tragisk tyngde: «For hva
skjedde?»
Sperre smilte skjevt før han fortsatte, som om han fant
programlederens melodramatikk litt komisk: «Det ser ut til at
Kjikerud og Greve bestemte seg for å droppe heleren. Kanskje
bestemte de seg for å selge bildet selv. Husk at heleren stikker
av med femti prosent av salgssummen, og denne gangen dreide
det seg om helt andre beløp enn med de andre bildene. Som
leder for en nederlandsk teknologibedrift som handlet med
blant annet Russland og flere tidligere østblokkland, hadde
Greve en haug med kon-akter, ikke alle nødvendigvis like
legitime. Og dette var Greve og Kjikeruds sjanse til å leve
økonomisk uavhengige resten av livet.»
«Men Greve virket jo utad som en person som hadde nok
penger.»
«Bedriften han var deleier i slet økonomisk, og han hadde
nettopp mistet sjefsstillingen der. Han hadde åpenbart en
livsstil som krevde inntekter. Vi vet blant annet at han akkurat
hadde søkt om jobb i en norsk bedrift i Horten.»
«Kjikerud møtte altså ikke opp til avtalen hos heleren fordi
han og Greve ville selge bildet selv. Hva skjedde så?»
«Inntil de fant en kjøper, måtte de gjemme bildet på et sikkert
sted. Så de dro til en hytte som Kjikerud hadde leid av Sindre
Aa i flere år.»
«Utenfor Elverum.»
«Ja. Naboer sier at hytta ble lite brukt, men at det fra tid til
annen var to menn innom der, men at ingen noensinne hadde
hilst på dem, at det virket som de nærmest holdt seg i skjul.»
«Og dere tror at det var Greve og Kjikerud?»
«De var uhyre profesjonelle og ekstremt forsik-ige i
omgangen med hverandre, de ville ikke etterlate noen spor som
knyttet dem sammen. Vi har ingen vitner som noensinne har
sett dem sammen, og ingen telefonutskrifter som viser at de
har snakket sammen.»
«Men så skjedde noe uforutsett?»
«Ja. Akkurat hva vet vi ikke. De hadde dratt dit sammen for å
gjemme bildet. Ikke så unaturlig, når beløpene blir store nok,
har mistroen til partnere en før stolte på en tendens til å snike
seg inn … Kanskje begynte de å krangle. Og de var antagelig
ruset, vi fant spor av narkotika i begges blodprøver.»
«Narkotika?»
«En blanding av Ketalar og Dormicum. Sterke saker og svært
uvanlig blant narkomane i Oslo, så vi tipper det er noe Greve
har hatt med fra Amsterdam. Kombinasjonen gjorde kanskje at
de både ble uforsiktige og til slutt mistet kontrollen fullstendig.
Som altså endte med at de tok livet av Sindre Aa. Etterpå …»
«Et øyeblikk,» avbrøt G. Dybwad. «Kan du forklare seerne
akkurat hva som skjedde i forbindelse med dette første
drapet?»
Sperre hevet et øyebryn, som for å uttrykke en viss misnøye
med programlederens åpenlyse blodtørst. Før han ga etter:
«Nei, vi kan bare gjette. Kanskje har Kjikerud og Greve tatt
festen ned til Sindre Aa og der har de skrytt av det berømte
maleriet de har stjålet. Og Aa har reage-t med å forsøke eller
true med å alarmere politiet. Hvorpå Clas Greve har drept ham
med en garrotte.»
«Og en garrotte er?»
«En tynn snor av metall eller nylon som strammes rundt
offerets hals slik at oksygentilførselen til hjernen stoppes.»
«Og han dør?»
«Eh … ja.»
En knapp ble trykket ned i kontrollrommet og i utgangen –
skjermen som viste hva som ble sendt ut til de tusen TV-ruter –
nikket Odd G. Dybwad langsomt mens han stirret på Sperre
med en innstudert blanding av vemmelse og alvor. Lot det
synke inn. Ett, to, tre sekunder. Tre TV-år. Produsenten svettet
antagelig nå. Og så brøt Odd G. Dybwad stillheten: «Hvordan
vet dere at det var Greve som drepte?»
«Tekniske bevis. Vi fant senere garrotten i jakkelomma på
liket av Greve. På det fant vi blod fra Sindre Aa og hudrester fra
Greve.»
«Og dere vet altså at både Greve og Kjikerud befant seg inne
i stua til Sindre Aa rundt drapstidspunktet?»
«Ja.»
«Hvordan vet dere det? Flere tekniske bevis?»
Sperre vred på seg. «Ja.»
«Hvilke?»
Brede Sperre kremtet og så fort bort på G. Dybwad. De
hadde kanskje hatt diskusjoner om dette punktet. Sperre hadde
kanskje bedt om at de hoppet over enkeltdetaljene, men G.
Dybwad hadde insistert på at de var viktige for å gi historien
«mat».
Sperre tok sats. «Vi fant spor på og rundt liket av Sindre Aa.
Spor av ekskrementer.»
«Ekskrementer?» avbrøt G. Dybwad. «Fra mennesker?»
«Ja. Vi sendte det til DNA-analyse. Det meste matchet DNAprofilen
til Ove Kjikerud. Men noe kom også fra Clas Greve.»
G. Dybwad slo ut med hendene. «Hva i all verden er det som
har foregått her, Sperre?»
«Det er naturligvis vanskelig å vite i detalj, men det kan se ut
som Greve og Kjikerud har …» Ny sats. «… smurt seg inn i sin
egen avføring. Noen mennesker gjør jo det.»
«Vi snakker med andre ord om meget syke personer her?»
«De hadde som sagt tatt narkotika. Men, ja, de er utvilsomt …
eh, avvikende.»
«Ja, for det stopper jo ikke her?»
«Nei.»
Sperre holdt inne da G. Dybwad løftet pekefingeren, det
avtalte signalet som sa at Sperre skulle ta en bitte liten pause.
Bare nok til at seerne skulle rekke å fordøye informasjonen og
skutte seg mot det som skulle komme. Så fortsatte
etterforskeren:
«Ove Kjikerud har i narkotikarusen funnet ut at han skal leke
en sadistisk lek med hunden som Clas Greve har med seg. Han
spidder den på tindene på en silosvans. Men dette er en
kamphund og i kampens hete blir Kjikerud påført dype bitt i
nakken. Deretter kjører Kjikerud traktoren med svansen og
hunden rundt i området. Han er tydeligvis så ruset at han knapt
klarer å holde traktoren på veien og blir stoppet av en bilist.
Bilisten aner ikke hva han har havnet oppi og gjør bare det
enhver samvittighetsfull borger ville følt seg forpliktet til – han
får den skadde Kjikerud inn i bilen sin og kjører ham til
sykehuset.»
«For en kontrast i … i menneskelig kvalitet,» utbryter G.
Dybwad.
«Det kan man si. Det var denne bilisten som kunne fortelle
oss at Kjikerud var smurt inn i sin egen avføring da han fant
ham. Han trodde Kjikerud hadde falt i møkkakjelleren, men
sykehuspersonellet som vasket Kjikerud, kunne fortelle oss at
det var a-føring fra mennesker, ikke dyr. De har en viss erfaring
med … med …»
«Hva gjorde man med Kjikerud på sykehuset?»
«Kjikerud var halvt bevisstløs, men de dusjet ham, forbandt
såret og fikk lagt ham i en seng.»
«Og det var på sykehuset de fant spor etter narkotika i blodet
hans?»
«Nei. De tok riktignok blodprøver, men de var alt
rutinemessig blitt destruert da etterforskningen hadde kommet
så langt. Vi fant narkotikasporene i blodet under obduksjonen.»
«Fint, men la oss gå tilbake. Vi er altså i en situasjon hvor
Kjikerud er på sykehus, og Greve fortsatt er på gården. Hva
skjer så?»
«Clas Greve aner naturligvis uråd da Kjikerud ikke kommer
tilbake. Han oppdager at traktoren er borte, henter sin egen bil
og begynner å kjøre rundt i området og lete etter
kompanjongen. Vi antar at Greve har hatt en politiradio i bilen
sin og at han gjennom den får vite at politiet har funnet
traktoren og – utpå morgenkvisten – liket av Sindre Aa.»
«Akkurat, så nå er Greve i trøbbel. Han vet ikke hvor
kompanjongen er, politiet har oppdaget liket av Aa, gården er
et åsted og på sin leting etter mordvåpen er det naturligvis fare
for at politiet kan finne Rubens-bildet. Hva tenker Greve?»
Sperre nølte. Hvorfor? I politirapporter unngår man alltid å
beskrive hva man tror folk tenker, men holder seg til hva de
involverte beviselig har gjort eller sagt. Man refererer i høyden
hva de har sagt de har tenkt. Men i denne saken hadde ingen
sagt noe som helst. På den annen side visste Sperre at han
måtte by på noe, måtte hjelpe til å levendegjøre historien, for at
… for at … Han hadde kanskje aldri tillatt seg å tenke den
tanken helt ut, for han ante hva som lå i enden av den. At han
likte å være den media ringte, den de ville ha i tale når noe
skulle kommenteres eller forklares, de gjenkjennende nikkene
på gaten, MMS-bildene på mobiltelefonen. Men om han sluttet
å levere, ville media slutte å ringe. Så hva kokte det ned til? Et
spørsmål om integritet kontra oppmerksomhet, respekt fra
kolleger kontra popularitet hos allmuen?
«Greve tenker …,» sa Brede Sperre, «… at situasjonen er
vanskelig. Han kjører rundt og leter, og det er blitt morgen. Da
hører han på politiradioen at Ove Kjikerud skal arresteres,
hentes av politiet på sykehuset og kjøres til avhør. Og nå vet
Greve at situasjonen har gått fra vanskelig til desperat. Han vet
nemlig at Kjikerud ikke er noen hardbarket tøffing, at politiet
vil kjøre ham hardt, at Kjikerud kanskje kommer til å bli tilbudt
strafferabatt for å angi partneren sin, at Kjikerud selvfølgelig
ikke vil ta på seg skylden for drapet på Sindre Aa.»
«Logisk,» nikket G. Dybwad, fremoverlent og ansporende.
«Så Greve skjønner at den eneste utveien er å befri Ove
Kjikerud fra politiet før avhøret starter. Eller …»
Sperre behøvde ikke G. Dybwads diskré pekefinger for å vite
at dette var det riktige stedet for enda en liten pause.
«Eller å ta livet av ham i forsøket på befrielse.»
Det var som om TV-signalene knitret i studiolufta, som var så
uttørket av lyskastere at den kunne ta fyr når som helst. Sperre
fortsatte:
«Så Greve begynner å lete etter en bil han kan låne. Og på en
parkeringsplass kommer han over et forlatt vogntog. Med sin
bakgrunn fra en nederlandsk eliteavdeling vet han hvordan
man får start på en bilmotor. Han har fortsatt med seg
politiradioen og har tydeligvis sett nøye nok på kartet til å
skjønne hvilken rute politibilen med Kjikerud i vil ta fra
sykehuset inn til Elve- -um. Han venter på dem i vogntoget ved
en sidevei ...»
G. Dybwad kastet seg inn med et dramatisk frempek. «Og
deretter skjer den største tragedien i denne saken.»
«Ja,» sa Sperre og så ned.
«Jeg vet at akkurat dette er vondt for deg, Brede» sa G.
Dybwad.
Brede. Fornavn. Det var stikkordet.
«Tett på Sperre nå,» sa produsenten i øreproppen til kamera
én.
Sperre trakk pusten dypt. «Fire gode politimenn ble drept i
påkjørselen som fulgte, deriblant en nær kollega av meg i
KRIPOS, Joar Sunded.»
De hadde zoomet så forsiktig inn at den jevne seer ikke hadde
lagt merke til at Sperres ansikt gradvis hadde fylt en litt større
del av TV-ruta, de merket det bare som en fortettet stemning,
intimitet, en følelse av å komme under huden på denne staute,
bevegede politimannen.
«Politibilen kastes over et autovern og forsvinner under
trærne like ved elven,» overtok G. Dybwad. «Men mirakuløst så
overlever Ove Kjikerud.»
«Ja.» Sperre er klar igjen. «Han kommer seg ut av vraket,
enten ved egen eller Greves hjelp. Og blir med i Greves bil
tilbake til Oslo etter at de har satt fra seg vogntoget. Når
politiet senere finner politibilen og det mangler et lik, tror de
det har havnet i elven. Kjikerud har dessuten kledd ut liket av
den ene politimannen som seg, og dette skaper en stund
forvirring om hvem som er borte.»
«Men selv om Greve og Kjikerud i øyeblikket er i sikkerhet,
har paranoiaen slått ut i full blomst hos de to?»
«Ja. Kjikerud er klar over at da Greve kjørte vogntoget inn i
politibilen, var han nødvendigvis likegyldig til om Kjikerud
overlevde eller ikke. Og det har gått opp for Kjikerud at han er i
livsfare, at Greve har minst to gode grunner til å kvitte seg med
ham. For det første fordi han var vitne til drapet på Aa, for det
andre fordi Greve da slipper å dele utbyttet fra Rubens-bildet.
Han vet at Greve vil slå til når sjansen byr seg igjen.»
G. Dybwad lente seg ivrig frem. «Og dermed går vi inn i siste
akt av dette dramaet. De er kommet til Oslo, og Kjikerud har
dratt hjem til leiligheten sin. Men ikke for å slappe av. Han vet
at han må handle først, å spise eller å bli spist. Så fra sitt rike
våpenarsenal henter han en liten svart pistol, en … en …»
«Rohrbaugh R9,» sa Sperre. «Ni millimeter, semiautomatisk,
seks kuler i magas…»
«Og den,» avbrøt G. Dybwad, «tar han med dit hvor han tror
Clas Greve befinner seg. Nemlig hos sin elskerinne. Ikke sant?»
«Vi er ikke sikre på forholdet Greve har hatt til denne
kvinnen. Men vi vet at de har hatt jevnlig kontakt, at de har
truffet hverandre og at Greves fingeravtrykk er funnet blant
annet på soverommet hennes.»
«Kjikerud drar altså til elskerinnens adresse og står klar med
skytevåpenet da hun åpner,» sa G. Dybwad. «Hun slipper ham
inn i gangen hvor Kjikerud skyter henne. Så leter han gjennom
leiligheten etter Clas Greve, men han er ikke der. Kjikerud
legger liket av kvinnen i senga og drar hjem til sin egen
leilighet. Han sørger for å ha våpen i nærheten uansett hvor
han er, selv i senga. Og så dukker Clas Greve opp …»
«Ja. Vi vet ikke hvordan han kommer seg inn, muligens dirker
han opp låsen. I alle fall er han ikke klar over at han aktiviserer
den lydløse alarmen idet han kommer seg inn. Men det setter i
gang overvåkningskameraene i huset.»
«Som betyr at politiet har bilder av det som videre skjer, det
siste oppgjøret mellom disse to forbryterne. Og for dem som
ikke har hatt mage til å søke det opp på Internett, kan du kort
fortelle hva som skjer?»
«De begynner å skyte på hverandre. Greve avfyrer først to
skudd med sin Glock 17. Han bommer utrolig nok med begge.»
«Utrolig?»
«På så nært hold, ja. Greve var tross alt en trenet
kommandosoldat.»
«Så han treffer veggen i stedet?»
«Nei.»
«Nei?»
«Nei, det var ingen kuler i veggen ved hodeenden av senga.
Han treffer vin-uet. Det vil si, han treffer ikke vinduet heller, for
det står på vidt gap. Han skyter ut.»
«Ut. Hvordan vet dere det?»
«Fordi vi har funnet prosjektiler fra pistolen utenfor.»
«Å?»
«I skogen bak huset. I et fuglehus for ugler som henger på en
trestamme der.» Sperre smilte skjevt slik menn gjerne smiler
når de selv synes de underspiller en suksesshistorie.
«Jeg skjønner. Og så?»
«Kjikerud begynner å skyte tilbake med en Uzi maskinpistol
som han har i senga. Som vi ser på filmen, treffer kulene Greve
i skrittet og i magen. Han mister pistolen, men tar den opp
igjen og rekker å avfyre et tredje og siste skudd. Skuddet
treffer Kjikerud rett i pannen over høyre øye. Kula medfører
massive hjerneskader. Men det er ikke slik folk lærer fra film –
at ethvert hodeskudd medfører øyeblikkelig død. Kjikerud
rekker nemlig å avfyre en siste salve før han dør. Og denne tar
livet av Clas Greve.»
En lang stillhet fulgte. Innspillingslederen viste antagelig én
finger til Odd G. Dybwad, signalet om at det var ett minutt igjen
på kjøreplanen og på tide å sammenfatte og avrunde.
Odd G. Dybwad lente seg bakover i stolen, mer avslappet nå.
«Så KRIPOS har aldri vært i tvil om at dette er hvordan det hele
foregikk?»
«Nei,» sa Sperre og så fast på G. Dybwad. Så slo han ut med
armene. «Men det er klart, det vil alltid være tvil om detaljene.
Og litt forvirring. Bare som et eksempel, så mente
rettsmedisineren som kom til åstedet at temperaturen på liket
av Kjikerud hadde falt merkelig fort, at etter de vanlige
tabellene ville han fastslått dødstidspunktet til nesten et døgn
tidligere. Men så kom politifolkene på at vinduet bak senga
hadde stått åpent da de kom. Og dette var jo den første dagen
med frost i Oslo. Sånne uklarheter oppstår hele tiden, det
ligger i vårt arbeids natur.»
«Ja, for selv om man ikke kan se Kjikerud på filmopptakene,
er jo kula i Kjikeruds hode …»
«Kommet fra Glock-pistolen Greve skjøt med, ja.» Sperre
smilte igjen. «De tekniske bevisene er det dere i pressen liker å
beskrive som ’overveldende’.»
G. Dybwad smilte passe bredt mens han dyttet papirene foran
seg sammen, signalet om avrunding. Han skulle nå bare takke
Brede Sperre, sette blikket rett i linsa på kamera én og tease
kveldens andre sak; en ny runde om subsidiene til jordbruket.
Men han stoppet med halvåpen munn, fikk innoverblikk. En
melding på øret? Noe han hadde glemt?
«Helt til slutt, Sperre,» sa G. Dybwad, rolig, behendig,
rutinert. «Hva vet dere egentlig om kvinnen som ble skutt?»
Sperre trakk på skuldrene. «Ikke mye. Som sagt tror vi at
hun har vært Greves elskerinne. En av naboene sier at han har
sett Greve komme og gå hos henne. Hun har ikke noe rulleblad,
men vi har fått vite gjennom Interpol at hun var innblandet i en
narkotikasak mange år tilbake, da hun og forel-rene bodde i
Surinam. Hun var kjæresten til en av narkobaronene der, men
da han ble drept av de nederlandske spesialtroppene, hjalp hun
dem med å rulle opp resten av ligaen.»
«Men hun ble altså ikke dømt?»
«Hun var under den kriminelle lavalder. Og gravid.
Myndighetene sendte familien tilbake til hjemlandet deres.»
«Altså til ...?»
«Ja, til Danmark. Hun bodde der siden, levde så vidt vi vet et
rolig liv. Til hun kom til Oslo for tre måneder siden. Og et
tragisk endelikt.»
«Apropos endelikt, så sier vi nå takk til deg, Brede Sperre.»
Brillene av, blikket i kamera én. «Skal Norge for enhver pris
dyrke sine egne tomater? I Kveldsredaksjonen skal vi etterpå
møte …»
TV-bildet imploderte da jeg trykket på fjernkontrollens offknapp
med venstre tommel. Jeg ville vanligvis gjort det med
høyre, men den armen var opptatt. Og selv om den var i ferd
med å sovne av mangel på blodomløp, ville jeg ikke for alt i
verden flytte den. Den ga nemlig støtte til det vakreste hodet
jeg visste om. Hodet vred seg mot meg, og hånden hennes skjøv
bort dynen for å se meg ordentlig:
«Sov du virkelig i sengen hennes etter at du hadde skutt
henne den natten? Ved siden av henne? Hvor bred var det du sa
den var?»
«Hundreogén centimeter,» sa jeg. «Ifølge IKEA-katalogen.»
Dianas store, blå øyne stirret på meg med forferdelse. Men –
om jeg ikke tok feil – var det en viss beundring der, også. Hun
hadde på seg en flortynn neglisjé, en Yves Saint Lauren-sak,
som var kjølig når den strøk mot huden min som nå, men
brennhet når min kropp presset den mot hennes.
Hun heiste seg opp på armene.
«Hvordan skjøt du henne?»
Jeg lukket øynene og stønnet. «Diana! Dette er vi blitt enige
om at vi ikke snakker om.»
«Jo, men jeg er klar for det nå, Roger. Jeg lover.»
«Kjære deg, hør nå …»
«Nei! I morgen kommer politirapporten, og da får jeg vite
detaljene uansett. Jeg vil heller høre det fra deg.»
Jeg sukket. «Sikker?»
«Helt sikker.»
«I øyet.»
«Hvilket?»
«Dette.» Jeg satte pekefingeren mot hennes fint formede,
venstre øyebryn.
Hun lukket øynene og pustet dypt og langsomt. Inn og så ut.
«Hva skjøt du henne med?»
«En liten, svart pistol.»
«Hvor …?»
«Jeg fant den i huset til Ove.» Jeg dro fingeren langs
øyebrynet til siden av ansiktet, strøk den langs de høye
kinnbeina. «Og der endte den opp også. Uten mine
fingeravtrykk, naturligvis.»
«Hvor var dere da du skjøt henne?»
«I gangen.»
Dianas pust gikk alt merkbart fortere. «Sa hun noe? Var hun
redd? Skjønte hun hva som skjedde?»
«Jeg vet ikke. Jeg skjøt med én gang jeg kom inn.»
«Hva følte du?»
«Sorg.»
Hun smilte svakt. «Sorg? Virkelig?»
«Ja.»
«Selv om hun prøvde å lure deg i Clas’ felle?»
Fingeren min stoppet. Selv ikke nå, en måned etter at det
hele var over, likte jeg at hun brukte fornavnet hans. Men hun
hadde naturligvis rett. Lottes oppgave hadde vært å bli min
elskerinne, det var hun som skulle introdusere meg for Clas
Greve og overtale meg til å innkalle ham til jobbintervjuet hos
Pathfinder for deretter å kontrollere at jeg innstilte ham. Hvor
lang tid hadde hun brukt på å få meg på kroken? Tre sekunder?
Og jeg hadde sprellet hjelpeløs mens hun hadde sveivet meg
inn. Men så hadde noe forbausende skjedd. Jeg hadde droppet
henne. En mann hadde elsket sin kone så høyt at han frivillig
hadde gitt avkall på en oppofrende og totalt fordringsløs
elskerinne. Veldig forbausende. Og de hadde måttet endre
planene.
«Jeg syntes vel synd på henne,» sa jeg. «Jeg tror jeg bare var
den siste i rekken av menn som hadde sveket Lotte gjennom
livet hennes.»
Jeg kjente Diana rykke litt til da jeg uttalte navnet. Godt.
«Skal vi snakke om noe annet?» foreslo jeg.
«Nei, jeg vil snakke om dette nå.»
«OK. La oss snakke om hvordan Greve forførte deg og
overtalte deg til å overta rollen som den som skulle manipulere
meg.»
Hun lo lavt. «Greit for meg.»
«Elsket du ham?»
Hun snudde seg mot meg og så lenge på meg.
Jeg gjentok spørsmålet.
Hun sukket og krøp inntil meg. «Jeg var forelsket.»
«Forelsket?»
«Han ville gi meg et barn. Så jeg ble forelsket.»
«Så enkelt?»
«Ja. Men det er ikke enkelt, Roger.»
Hun hadde selvfølgelig rett. Det er ikke enkelt.
«Og du var villig til å ofre alt for å få dette barnet? Selv meg.»
«Ja. Selv deg.»
«Selv om det betydde at jeg måtte bøte med livet?»
Hun dunket tinningen lett mot skulderen min. «Nei, ikke det.
Du vet godt at jeg trodde han bare skulle overtale deg til å
skrive den innstillingen.»
«Trodde du virkelig på det, Diana?»
Hun svarte ikke.
«Virkelig, Diana?»
«Ja. Jeg tror i hvert fall det. Du må forstå at jeg ville tro det.»
«Nok til at du gikk med på å plassere gummiballen med
Dormicum i bilsetet?»
«Ja.»
«Og da du kom ned i garasjen, var det for å kjøre meg til
stedet hvor han skulle overtale meg, ikke sant?»
«Dette har vi vært igjennom alt, Roger. Han sa det var den
minst risikable måten for alle parter. Jeg burde selvfølgelig
skjønt at det var galskap. Og kanskje gjorde jeg det også. Jeg
vet ikke hva mer jeg kan fortelle deg.»
Vi ble liggende og tenke hver våre tanker mens vi lyttet til
stillheten. Om sommeren kunne vi høre regnet og vinden i løvet
i trærne i hagen utenfor, men ikke nå. Nå var alt ribbet. Og
stille. Den eneste trøsten var at det kom til å bli vår igjen.
Kanskje.
«Og hvor lenge var du forelsket?» spurte jeg.
«Til det gikk opp for meg hva jeg holdt på med. Den natten du
ikke kom hjem …»
«Ja?»
«Jeg hadde bare lyst til å dø.»
«Jeg mente ikke i ham,» sa jeg. «Jeg mente i meg.»
Hun lo lavt. «Det kan jeg jo ikke vite før jeg har sluttet å være
det.»
Diana løy nesten aldri. Ikke fordi hun ikke kunne, Diana var
en vidunderlig løgner, men fordi hun ikke gadd. Vakre
mennesker behøver ikke skall, trenger ikke lære alle de
forsvarsmekanismer vi andre utvikler for å beskytte oss mot
avvisninger og skuffelser. Men når kvinner som Diana først
bestemmer seg for å lyve, skjer det kontant og effektivt. Ikke
fordi de er mindre moralske enn menn, men fordi de behersker
denne delen av forræderiet bedre. Og det var nettopp derfor
jeg hadde dratt opp til Diana den siste kvelden. Fordi jeg visste
hun var den perfekte kandidaten for jobben.
Etter at jeg hadde låst meg inn, stått i gangen og lyttet til
skrittene hennes mot parketten en stund, hadde jeg gått opp
trappa til stua. Jeg hadde hørt skrittene hennes stoppe,
telefonen som falt ned på salongbordet, det hviskende,
gråtkvalte «Roger …», sett tårene velle opp i øynene hennes.
Og jeg hadde ikke gjort noe for å stanse henne da hun hadde
kastet seg rundt halsen min. «Takk Gud at du lever! Jeg har
prøvd å ringe deg i hele går og i hele dag ... Hvor har du vært?»
Og Diana løy ikke. Hun gråt fordi hun trodde at hun hadde
mistet meg. Fordi hun hadde sendt meg og min kjærlighet ut av
sitt liv som en hund til veterinæren for avliving. Nei, hun løy
ikke. Sa magefølelsen min. Men jeg er som sagt ingen stor
menneskekjenner, og Diana en vidunderlig løgner. Så da hun
hadde gått for å tørke vekk tårene på badet, plukket jeg opp
telefonen hennes og sjekket at det faktisk var mitt nummer hun
hadde forsøkt å ringe. For sikkerhets skyld.
Da hun kom tilbake, hadde jeg fortalt henne alt. Absolutt alt.
Hvor jeg hadde vært, hvem jeg hadde vært, hva som hadde
skjedd. Om kunsttyveriene, om telefonen hennes under senga i
Clas Greves leilighet, om danske Lotte som hadde fått meg på
limpinnen. Om samtalen med Greve på sykehuset. Den som
hadde fått meg til å forstå at han kjente Lotte, at det var hun
som var hans nærmeste allierte, at den som hadde gnidd gelé
med sendere inn i håret mitt ikke var Diana, men den
brunøyde, bleke piken med de magiske fingrene, oversetteren
som snakket spansk og likte andres historier bedre enn sin
egen. At jeg hadde hatt geléen i håret alt fra kvelden før jeg
hadde funnet Kjikerud i bilen. Diana hadde stirret storøyet,
men taus på meg mens jeg hadde fortalt.
«Greve sa til meg på sykehuset at jeg hadde overtalt deg til å
ta abort fordi barnet hadde Downs syndrom.»
«Downs?» Det var det første Diana hadde sagt på flere
minutter. «Hvor hadde han den forestillingen fra? Jeg har ikke
sagt …»
«Jeg vet det. Det var noe jeg fant på da jeg fortalte Lotte om
aborten. Hun fortalte meg at foreldrene hennes hadde tvunget
henne til abort da hun var tenåring. Så jeg fant på det om
Downs fordi jeg trodde det kanskje ville sette meg selv i et
bedre lys.»
«Så hun … hun …»
«Ja,» sa jeg. «Hun er den eneste som kunne ha fortalt det til
Clas Greve.»
Jeg hadde ventet. Latt det synke inn.
Så hadde jeg fortalt Diana hva som skulle skje nå.
Hun hadde stirret forskrekket på meg og ropt ut: «Jeg kan
ikke gjøre det, Roger!»
«Jo,» hadde jeg sagt. «Du kan og du skal, kjære.» Hadde den
nye Roger Brown sagt.
«Men … men …»
«Han løy for deg, Diana. Han kan ikke gi deg noe barn. Han
er steril.»
«Steril?»
«Jeg skal gi deg det barnet. Jeg lover. Bare du gjør dette for
meg.»
Hun hadde nektet. Grått. Bedt. Og så hadde hun lovet.
Da jeg dro ned til Lotte for å bli morder senere den kvelden,
hadde jeg instruert Diana og visste at hun kom til å greie
oppgaven. Jeg så for meg hvordan hun hadde tatt imot Greve
da han kom, det blendende, løgnaktige smilet, konjakken
allerede i glasset som hun hadde rakt ham, skålt for seieren,
framtiden, det ennå ikke unnfangede barnet. Som hun
insisterte på at skulle unnfanges så fort som mulig, i natt, nå!
Jeg rykket til da Diana kløp meg i den ene brystvorten. «Hva
tenker du sånn på?»
Jeg dro dynen opp. «Den natten. At Greve kom hit. At han lå
sammen med deg her jeg ligger nå.»
«Hva så? Du lå sammen med et lik den natten.»
Jeg hadde unngått å spørre om det, men nå greide jeg ikke
lenger: «Hadde dere sex?»
Hun lo lavt. «Du holdt deg ganske lenge, kjære.»
«Hadde dere?»
«La meg si det slik; de dråpene med Dormicum som var igjen
i gummiballen og som jeg fikk klemt ned i velkomstdrinken
hans, virket fortere enn jeg hadde trodd. Da jeg hadde dollet
meg opp og kom inn hit, sov han allerede som et barn. Neste
morgen derimot …»
«Jeg trekker spørsmålet tilbake,» sa jeg fort.
Diana strøk hånden nedover magen min og lo igjen. «Neste
morgen var han veldig våken. Ikke på grunn av meg, men på
grunn av en telefon som hadde vekket ham.»
«Advarselen fra meg.»
«Ja. Han fikk i hvert fall på seg klærne og dro med én gang.»
«Hvor hadde han pistolen?»
«I jakkelomma.»
«Sjekket han pistolen før han stakk?»
«Jeg vet ikke. Han ville ikke ha merket forskjell likevel, vekten
var omtrent den samme. Jeg byttet jo bare ut de tre øverste
patronene i magasinet.»
«Ja, men løspatronene jeg ga deg har en rød B på enden.»
«Hvis han sjekket, trodde han vel det sto for ’bak’.»
Latter fra to mennesker fylte soverommet. Jeg nøt lyden. Om
alt gikk bra og lakmustesten på papirstrimlene stemte, skulle
rommet om ikke lenge fylles av latter fra tre. Og fortrenge den
andre lyden, ekkoet jeg fremdeles kunne våkne til på nattestid.
Smellene da Greve trakk av, ilden fra pistolmunningen,
brøkdelen av et sekund da jeg tenkte at Diana likevel ikke
hadde skiftet ut patronene, at hun hadde byttet lag igjen. Og
så; ekkoet, klirringen av tomhylsene som landet på parketten
som fra før var bestrødd med gamle tomhylser, skarpe og løse,
gamle og nye, så mange at politiet ikke ville kunne skille dem
fra hverandre uansett om de hadde hatt mistanke om at
filmopptaket fortalte en løgnaktig historie.
«Var du redd?» spurte hun.
«Redd?»
«Ja, du fortalte meg aldri hvordan det føltes. Og du synes jo
ikke på bildene ...»
«Bild…» Jeg skjøv meg litt unna så jeg fikk sett på ansiktet
hennes: «Mener du at du har vært inne på nettet og sett på
filmopptaket?»
Hun svarte ikke. Og jeg tenkte at det fremdeles var mye jeg
ikke visste om denne kvinnen. At det kanskje var mysterier der
for et helt liv.
«Ja,» sa jeg. «Jeg var redd.»
«For hva da? Du visste at pistolen hans ikke hadde …»
«Det var bare de tre øverste patronene som ikke var skarpe.
Jeg måtte sørge for at han avfyrte dem alle slik at politiet ikke
fant ubrukte løspatroner i magasinet og skjønte opplegget, ikke
sant? Men han kunne ha rukket å avfyre noen av de skarpe
også. Og han kunne ha skiftet magasin før han kom. Og han
kunne jo også ha hatt med seg en medskyldig som jeg ikke
visste om.»
Det ble stille. Før hun lavt spurte: «Så det var ikke noe annet
du var redd for?»
Jeg visste at hun tenkte det jeg tenkte.
«Jo,» sa jeg og snudde meg mot henne. «Jeg var redd for én
ting til.»
Pusten hennes gikk fort og varm mot ansiktet mitt.
«At han kunne ha drept deg i løpet av natten,» sa jeg. «Greve
hadde ingen planer om å stifte familie med deg, og du var et
farlig vitne. Jeg visste at jeg satte deg i livsfare da jeg spurte om
du ville være lokkedue den natten.»
«Jeg visste at jeg var i fare hele tiden, elskede,» hvisket hun.
«Det var derfor jeg ga ham velkomstdrinken med én gang han
kom innenfor døren. Og ikke vekket ham før du ringte på
telefonen hans. Jeg visste at han ville få det travelt etter å ha
hørt gjenferdets stemme. Og dessuten hadde jeg jo skiftet ut de
tre første kulene i pistolen, ikke sant?»
«Sant,» sa jeg. Diana er som sagt en kvinne med et
uanstrengt forhold til primtall og logikk.
Hun strøk hånden over magen min. «Dessuten setter jeg pris
på at du med viten og vilje satte meg i livsfare …»
«Å?»
Hun førte hånden videre nedover, over kjønnsorganet. La
dem rundt ballene mine. Veide dem, klemte forsiktig på de to
sædsekkene. «Balanse er helt essensielt,» sa hun. «Det gjelder i
alle gode, harmoniske forhold. Balanse i skyld, balanse i skam
og i dårlig samvittighet.»
Jeg tygde på det, prøvde å fordøye, å la hjernen assimilere
dette nokså drøye tankegodset.
«Du mener …,» begynte jeg, ga opp og begynte på nytt. «Du
mener det at du satte deg i livsfare for min skyld … at det ...»
«… var en riktig pris å betale for det jeg hadde gjort mot deg,
ja. Slik Galleri E har vært en riktig pris for deg å betale for
aborten.»
«Og dette har du tenkt lenge?»
«Selvfølgelig. Det har du også.»
«Akkurat,» sa jeg. «Bot …»
«Bot, ja. Det er et sterkt undervurdert middel for sinnsro.»
Hun klemte testiklene mine litt hardere, og jeg prøvde å slappe
av, å nyte smerten. Jeg trakk inn duften av henne. Den var
deilig, men kom jeg noen gang til å lukte noe som kunne
overdøve stanken av menneskeekskrementer? Kom jeg
noensinne til å høre noe som kunne overdøve lyden av Greves
punkterte lunger? Etterpå hadde det sett ut som han stirret på
meg med brustne, forurettede øyne mens jeg trykket Oves
kalde fingrer mot skjeftet og avtrekkeren både på Uzi-en og
den lille, svarte Rohrbaugh-pistolen jeg hadde skutt Lotte med.
Kom jeg noensinne til å spise noe som kunne døyve smaken av
Oves døde kjøtt? Jeg hadde bøyd meg over ham der i senga og
latt hjørnetennene mine synke inn i hans nakke. Presset
kjevene sammen til huden ble punktert og liksmaken fylte
munnhulen. Det hadde nesten ikke kommet blod, og da jeg
hadde kvalt brekningene og tørket bort spyttet mitt, hadde jeg
betraktet resultatet. Det ville antagelig kunne passere som et
hundebitt for en etterforsker som så etter akkurat det. Så
hadde jeg krabbet ut av det åpne vinduet bak hodegjerdet på
Oves seng for ikke å komme med på filmen. Gått fort innover i
skogen, funnet stier, veier. Hilst vennlig på turgåere. Luften
som ble kaldere jo høyere jeg kom, hadde holdt meg kjølig helt
til jeg kom til Grefsentoppen. Og der hadde jeg satt meg ned og
sett på høstfargene som vinteren alt hadde begynt å suge ut av
skogen under meg, på byen, fjorden og lyset. Lyset som alltid
varsler mørket som skal komme.
Jeg kjente blodet strømme ut i pikken, banke i skaftet.
«Kom,» hvisket hun tett inntil øret mitt.
Jeg tok henne. Systematisk og grundig, som en mann som har
en jobb å gjøre. Som liker jobben sin, men like fullt ser det som
en jobb. Og han jobber til sirenen går. Sirenen går, og hun
legger hendene sine varsomt og beskyttende rundt ørene hans,
og han får fri og spruter henne full av varm, livgivende sæd selv
om plassen alt er opptatt. Og etterpå sover hun, og han ligger
og lytter til pusten hennes og kjenner tilfredsheten ved en jobb
vel utført. Og vet at det aldri kan bli det samme som det en
gang var. Men at det kan ligne. At det kan bli et liv. At han kan
ta vare på henne. Ta vare på dem. At han kan elske noen. Og
som om ikke det i seg selv var overveldende nok, finner han til
og med en mening ved å elske, et fordi, et ekko av en
begrunnelse fra en fotballkamp i londonsk tåke: «Fordi de
trenger meg.»
Epilog
Den første snøen hadde kommet og gått igjen.
Jeg hadde lest på nettet at en kjøpsopsjon og visningsretten
til «Det kalydonske villsvinet» var blitt solgt på auksjon i Paris.
Kjøperen var Getty-galleriet i Los Angeles, som nå altså kunne
stille ut bildet og – med mindre det i opsjonsperioden på to år
dukket opp en hittil ukjent eier som gjorde krav på maleriet –
kunne benytte seg av opsjonen og få bildet i permanent eie. Det
sto noen korte setninger om bildets opphav, at man i mange år
hadde kranglet om hvorvidt bildet var en kopi eller en original
av en annen maler siden det ikke fantes noen kilder som viste at
Rubens noensinne hadde malt noe kalydonsk villsvin. Men
ekspertene var nå enige om at det var Rubens som var
maleren. Det sto ingenting om hvor bildet hadde kommet fra, at
det var den norske stat som var selger, eller prisen.
Diana hadde innsett at det ville bli vanskelig å drive galleriet
alene nå som hun skulle bli mor, og hun hadde derfor – etter å
ha rådført seg med meg – besluttet å få inn en partner som
kunne ta seg av de mer praktiske sidene – sånn som
økonomistyring – slik at hun kunne konsentrere seg mer om
kunsten og kunstnerne. Huset vårt var dessuten lagt ut for salg.
Vi var blitt enige om at et litt mindre rekkehus i mer landlige
omgivelser ville være et bedre sted for et barn å vokse opp. Og
jeg hadde allerede fått et svært høyt bud. Det var fra en person
som hadde ringt med én gang han hadde sett annonsen i avisa
og bedt om en privat visning samme kveld. Jeg hadde kjent ham
igjen med én gang jeg åpnet døra. Corneliani-dress og
nerdekule briller.
«Ikke Ole Bangs aller beste, kanskje,» kommenterte han etter
å ha rast fra rom til rom med meg på slep. «Men jeg tar det.
Hva skal du ha?»
Jeg nevnte prisantydningen i visningsannonsen.
«Pluss en million,» sa han. «Frist til i overmorgen.»
Jeg sa at vi skulle overveie det og fulgte ham til døra. Han
rakte meg visittkortet. Ingen tittel, bare navn og et
mobilnummer. Rekrutteringsfirmaets navn var skrevet med så
små bokstaver at det var praktisk talt uleselig.
«Si meg,» sa han på dørterskelen. «Pleide ikke du å være
konge på haugen?» Og, før jeg rakk å svare: «Vi lurer på å
utvide. Kanskje vi ringer deg.»
Vi. Små bokstaver.
Jeg lot fristen løpe ut uten å nevne budet verken for
eiendomsmegleren eller Diana. Jeg hørte heller ikke noe fra vi.
Siden jeg har som prinsipp å aldri begynne å jobbe før det er
lyst, var jeg akkurat denne dagen – som de fleste andre dager –
sistemann da jeg ankom parkeringsplassen utenfor Alfa. «De
første skal få være de siste.» Det er et privilegium jeg selv har
formulert og implementert, et privilegium som kun innvilges
firmaets beste hodejeger. Posisjonen innebærer også at ingen
prøver seg på parkeringsplassen din selv om den på papiret er
underlagt samme førstemann-til-mølla-regelen som de andre
firmaplassene.
Men denne dagen sto det likevel en bil der. En ukjent Passat,
sikkert en av våre kunder som trodde det var greit å parkere
der bare fordi det hang et skilt med Alfa på kjettingen bak
plassen, en halvtomsing som ikke evnet å lese det store skiltet
ved inngangen hvor det sto KUNDEPARKERING.
Likevel kjente jeg en liten usikkerhet. Kunne det være at
noen i Alfa også var kommet til den konklusjon at jeg ikke
lenger var ... Jeg fullførte ikke tanken.
Mens jeg irritert så meg om etter en annen plass, kom en
mann strenende ut av kontorbygningen og fortsatte i
omtrentlig kurs av Passaten. Det så ut som ganglaget til en
Passateier, avgjorde jeg, og pustet lettet ut. For det der var
definitivt ikke en konkurrent til plassen, men en kunde.
Jeg stilte bilen min demonstrativt foran Passaten, ventet og
håpet. Kanskje kunne det bli en fin start på dagen likevel,
kanskje kunne jeg få skjelle ut en idiot. Og ganske riktig;
mannen kakket på sidevinduet mitt, og jeg så rett inn i en frakk
i magehøyde.
Jeg ventet litt før jeg trykket på vindusåpneren og glasset
gled sakte – men likevel litt fortere enn jeg ideelt sett kunne
ønsket meg – ned.
«Hør …,» begynte han, før han ble avbrutt av mitt innstudert
langsomme: «Nååå, hva kan jeg hjelpe Dem med i dag, min
herre?» Uten at jeg verdiget ham et blikk og gjorde meg klar
for en forfriskende lese-skilt-leksjon.
«Hvis du kan flytte bilen din litt, du s-errer meg inne.»
«Det er vel nærmest du som sperrer meg ute, min her...»
Så nådde endelig de sfæriske forstyrrelsene hjernen min. Jeg
så ut av vinduet og opp. Hjertet mitt stoppet nesten.
«Selvfølgelig,» sa jeg. «Et øyeblikk bare.» Jeg famlet vilt etter
knappen som skulle få vinduet opp igjen. Men finmotorikken
min var som forduftet.
«Vent,» sa Brede Sperre. «Har ikke vi møttes før?»
«Det tviler jeg på,» sa jeg og prøvde å gi stemmen en rolig,
avslappet bass.
«Er du sikker? Jeg mener bestemt at vi har møttes.»
Faen, hvordan kunne han dra kjensel på den påståtte
firmenningen til Monsen-brødrene på Rettsmedisinsk? Den
utgaven hadde vært skallet og kledd som en råner. Denne
hadde kraftig hår, Ermenegildo Zegnadress og nystrøket
skjorte fra Borelli. Men jeg visste at jeg ikke måtte nekte for
iherdig, sette Sperre i forsvarsposisjon, få ham til å skjerpe seg
så mye at han husket. Jeg pustet dypt inn. Jeg var trøtt, trøttere
enn jeg burde vært i dag. Dette var en dag jeg måtte levere
godene. Vise at jeg levde opp til ryktet jeg en gang hadde hatt.
«Hvem vet?» sa jeg. «Det er sant å si noe kjent ved deg også
…»
Han så først litt perpleks ut over denne motoffensiven. Så
satte han opp det gutteaktige, sjarmerende smilet, det som
gjorde Sperre så velegnet for billedmedia:
«Du har nok bare sett meg på TV. Jeg hører det der stadig
vekk …»
«Akkurat, det er nok der du har sett meg òg,» sa jeg.
«Å?» sa han nysgjerrig. «Hvilket program da?»
«Må jo ha vært ditt program det da. Siden du mener vi har
møttes. For TV-ruta er jo ikke egentlig en rute, en slik hvor vi
ser hverandre, er den vel? På din side av kameraet er den
nærmest … et speil, kanskje?»
Sperre så lettere forvirret ut.
«Jeg spøker,» sa jeg. «Jeg skal flytte meg. Ha en god dag.»
Jeg lot bilvinduet gli opp og rygget. Det gikk rykter om at
Sperre knullet den nye kona til Odd G. Dybwad. Rykter om at
han hadde knullet den gamle også. Og – for så vidt – at han
knullet Dybwad.
Da Sperre kjørte ut fra plassen, stoppet han før han svingte,
slik at vi i to sekunder ble stående front mot front inne i hver
vår bil. Jeg så blikket hans. Han så på meg som en som nettopp
var blitt lurt og først nå skjønte det. Jeg nikket vennlig. Så ga
han gass og var borte. Og jeg så i sladrespeilet og hvisket: «Hei
der, Roger.»
Jeg gikk inn døra til Alfa og ropte ut et øredøvende
«godmorgen, Oda!» og så Ferdinand komme ilende mot meg.
«Nå?» sa jeg. «Har de kommet?»
«Ja, de er klare,» sa Ferdinand og trippet etter meg bortover
korridoren. «Det var forresten en politimann innom her. Høy, lys
og ganske ... eh, flott.»
«Hva ville han?»
«Vite hva Clas Greve fortalte om seg selv i intervjuene han
hadde vært i her.»
«Han er jo død for lengst,» sa jeg. «Etterforsker de den saken
fremdeles?»
«Ikke drapssaken. Det gjelder det Rubens-bildet, de finner
ikke ut hvem han har stjålet det fra, ingen har meldt seg. Nå
prøver de å kartlegge hvem han har vært i kontakt med.»
«Leste du ikke avisa i dag? Nå har de begynt å tvile igjen på
om det er en original Rubens. Kanskje han ikke har stjålet det,
kanskje han arvet det.»
«Særlig.»
«Hva sa du til politimannen?»
«Jeg ga ham intervjurapporten vår, naturligvis. Det så ikke ut
som han fant noe av interesse der. Han sa han ville ta kontakt
igjen om det var noe.»
«Og det håper du kanskje at han gjør?»
Ferdinand lo den hvinende latteren sin.
«Uansett,» sa jeg. «Du tar deg av det, Ferdy. Jeg stoler på
deg.»
Jeg kunne se hvordan han steg og sank, hvordan ansvaret fikk
ham til å vokse og økenavnet til å krympe. Balanse er alt.
Så var vi kommet til enden av korridoren. Jeg stoppet foran
døra og sjekket slipsknuten. Der på innsiden satt de, klare for
det siste intervjuet. Sandpåstrøingen. For kandidaten var
allerede innstilt, allerede ansatt, det var bare kunden som ikke
var helt klar over det ennå, som trodde at de hadde noe de
skulle ha sagt.
«Da sender du inn kandidaten om nøyaktig to minutter fra
nå,» sa jeg. «Hundre og tjue sekunder.»
Ferdinand nikket og så på klokken sin.
«Bare en liten ting,» sa han. «Hun heter faktisk Ida.»
Jeg åpnet døra og steg inn.
Det skrapet i stoler da de reiste seg.
«Beklager forsinkelsen, mine herrer,» sa jeg og trykket de tre
hendene som ble rakt mot meg. «Men noen hadde tatt
parkeringsplassen min.»
«Er ikke sånt fortærende?» sa styreformannen i Pathfinder og
snudde seg til informasjonssjefen sin som nikket, iherdig
istemmende. Tillitsmannen for de ansatte var der også, en fyr i
rød V-genser med en billig, hvit skjorte under, utvilsomt en
ingeniør av traurigste sort.
«Kandidaten har et styremøte klokka tolv, så kanskje vi skal
komme i gang?» sa jeg og satte meg ved enden av bordet. Den
andre enden var alt gjort klar for mannen de om halvannen
time kom til å være skjønt enige om måtte bli Pathfinders nye
sjef. Lyset var satt på en slik måte at han kom til å ta seg best
mulig ut, stolen var av samme slag som våre, men hadde litt
lengre stolbein, og jeg hadde lagt frem skinnmappen jeg hadde
kjøpt til ham, en med initialene hans og en Montblanc-penn i
gull.
«Selvfølgelig,» sa styreformannen. «Jeg har forresten en
innrømmelse å komme med. Vi likte jo som du vet Clas Greve
veldig godt etter det intervjuet.»
«Ja,» sa informasjonssjefen. «Vi tenkte at der har dere funnet
den perfekte kandidaten.»
«Visst var han utlending,» sa styreformannen mens nakken
hans kveilet seg som på en slange. «Men mannen snakket jo
norsk som en innfødt. Og vi sa det mens du fulgte ham ut, at
når alt kommer til alt har hollendere alltid hatt bedre grep på
eksportmarkedene enn oss her hjemme.»
«Og at vi kanskje kunne lære av en med en mer internasjonal
lederstil,» supplerte informasjonssjefen.
«Så da du kom tilbake igjen og sa at du ikke var så sikker på
at han var den rette mannen likevel, ja, da ble vi veldig
overrasket, Roger.»
«Jaså?»
«Ja, vi mente rett og slett at du manglet vurderingsevne.
Dette har jeg ikke sagt før, men vi vurderte å ta fra dere
oppdraget og kontakte Greve direkte.»
«Så det gjorde dere?» sa jeg med et skjevt smil.
«Det vi lurer på,» sa informasjonssjefen, vekslet blikk med
styreformannen og smilte fort, «er hvordan du kunne merke at
det var noe galt der?»
«Hvordan visste du instinktivt det vi var helt blinde for?» sa
styrelederen og kremtet kraftig. «Hvordan kan noen være så
gode menneskekjennere?»
Jeg nikket langsomt. Skjøv papirene mine fem centimeter
lenger inn på bordet. Og lente meg tilbake i den høyryggede
stolen. Den vippet – ikke for mye, bare litt – bakover. Jeg så ut
av vinduet. På lyset. På mørket som skulle komme. Hundre
sekunder. Det var helt stille i rommet nå.
«Det er bare jobben min,» sa jeg.
Ut av øyekroken så jeg de tre nikke megetsigende til
hverandre. Og la til: «Dessuten hadde jeg allerede da begynt å
tenke på en kandidat som var enda bedre.»
De tre snudde seg mot meg. Og jeg var klar. Jeg innbiller meg
at det er slik det må føles å være dirigent i sekundene før
konserten starter, å kjenne blikkene fra alle i symfoniorkesteret
limt fast til taktstokken din, å høre mumlingen fra det
forventningsfulle publikummet bak deg langsomt stilne.
«Det er derfor jeg har fått dere hit i dag,» sa jeg. «Mannen
dere skal hilse på i dag, er det nye stjerneskuddet ikke bare på
Norges, men på den internasjonale lederhimmelen. I forrige
runde regnet jeg det som helt urealistisk å få ham løs fra
jobben han sitter i, han er tross alt bedriftens Jesus, Gud og
Hellige Ånd.»
Jeg flyttet blikket fra ansikt til ansikt.
«Men uten at jeg nå vil love for mye, tror jeg at jeg kan si så
mye som at jeg muligens har fått ham på glid. Og hvis vi skulle
få ham …» Jeg himlet med øynene for å antyde en våt drøm,
utopi, men likevel … Og styreformannen og informasjonssjefen
hadde forutsigbart og uvegerlig rykket nærmere. Selv
tillitsmannen som hadde sittet med armene i kors, hadde lagt
dem på bordet og lente seg fremover.
«Hvem? Hvem?» hvisket informasjonssjefen.
Hundre og tjue.
Døra gikk opp. Og der sto han, en mann på trettini i en dress
fra Kamikaze i Bogstadveien hvor Alfa får femten prosent
rabatt. Ferdinand hadde rett før han sendte ham inn, dynket
høyrehånden hans med hudfarget kalk siden han som vi vet
sliter med svette håndflater. Men kandidaten visste hva han
skulle gjøre, for jeg hadde instruert ham, regissert
forestillingen ned til minste detalj. Han hadde farget håret
nesten umerkelig grått ved tinningen og hadde en gang eid et
litografi av Edvard Munch kalt «Brosjen».
«Hils på Jeremias Lander,» sa jeg.
Jeg er hodejeger. Det er ikke særlig vanskelig. Men jeg er
konge på haugen.
Tidligere utgitt
(Jo Nesbø)
Flaggermusmannen 1997
Kakerlakkene 1998
Stemmer fra Balkan (med Espen Søbye) 1999
Rødstrupe 2000
Karusellmusikk 2001
Sorgenfri 2002
Marekors 2003
Frelseren 2005
Snømannen 2007
Doktor Proktors prompepulver 2007 (barnebok)
Doktor Proktors tidsbadekar 2008 (barnebok)
Hodejegerne 2008
Panserhjerte 2009
